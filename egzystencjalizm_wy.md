# Wykłady -- Egzystencjalizm

"Prowadzący" -- Paweł Mróz

## Wykład 1 -- 01.03.

Nie ma czegoś takiego jak *egzystencjalizm* poza podręcznikami. *-izm* 
wprowadził dużo złego, bo sugeruje coś jednorodnego, otrzymuje się wrażenie 
(nieprzystające do istoty przedmiotu), że coś ma stały charakter, daje się 
zdefiniować. Egzystencjalizm jest definiowany jedynie w przypadku ujęć 
podręcznikowych. Egzystencjalizm jest pojęciem umownym. Jeśli chcielibyśmy 
przedstawić go jako przedmiot do zdefiniowania, to do pewnego momentu to by 
działało, natomiast potem egzystencjalizm przybierałby formę bardzo nijaką. 
Traciłby indywidualne projekty, własną historię, którą ma bardzo rozłożystą 
i głęboką.

Pod pojęciem *egzystencjalizmu* kryje się bardzo wiele nurtów, które od pewnego 
czasu przybrały na sile i od pewnego momentu zawładnęły wyobraźnią i narracjami 
filozoficznymi (początek wieku XX).

### Wstęp historyczny

Namysł nad egzystencją człowieka, bytem ludzkim, jego strukturą, kondycją -- 
takie są intuicje. Egzystencjalizm jako kierunek (narracja filozoficzna) dzisiaj 
jest już martwy. Jest tworem, który został umieszczony w jakimś rozdziale 
podręczników. Wiedzie sobie żywot w literaturze przedmiotu. Ten egzystencjalizm 
jest tworem domkniętym (Sartre powiedziałby, że już zyskał swoją istotę), 
zakończył swój żywot. Historia prosta do prześledzenia, jeśli założy się to, że 
jest on źródłowo związany z terminem *egzystencjalny* (ale nie 
*egzystencjalistyczny*).

Powiemy, że *egzystencjalny* to jest skłonność dążenie, projekt, aby 
skoncentrować wysiłki poznawcze, teorio-poznawcze, działalność, które będą 
dotyczyły życia, egzystencji człowieka, jego bytowania. *Egzystencjalny* będzie 
dotyczył nie świata [na przykład świata natury, przedmiotowego], ale świata 
ludzkiego, bardziej precyzyjnie -- świata pewnych indywiduów, czysto 
subiektywnego. W subiektywności historyka filozofii zajmującego się problemami 
egzystencjalnymi będzie zajmowało doświadczenie wewnętrzne, coś, co jest 
związane ze świadomością (cokolwiek byśmy przez to nie rozumieli, na przykład 
jako pewna duchowość). *Egzystencjalny* będzie dotyczył świata człowieka, który 
jest rozumiany jako swoistego rodzaju podmiotowość, którą z kolei będziemy 
rozumieć jako zespół możliwości przeżywania doświadczenia wewnętrznego, te 
z kolei będą się nam kojarzyły z tym, co nazywa się świadomością (duchem, 
duchowością). 

Ten bardzo szeroko pojęty sposób obejmowania rzeczywistości ludzkiej (zawsze 
skontrastowanej z tym, co napotyka, z tym, co obiektywne, co transcendentne) 
będzie miał bardzo długą, rozległą historię, którą Jaspers nazwie 
*przebudzeniem*, takim zwrotem, który ze świata natury przechodzi do świata 
człowieka. Do tego, co jest egzystencjalne, będziemy zaliczali przełomy, momenty 
*przebudzenia* ducha ludzkiego, w którym zwraca się on ku sobie samemu, chce 
zaznaczyć swoją tożsamość w stosunku do tego wszystkiego, co istnieje wokół 
niego. Tutaj możemy prześledzić całą historię: od przełomu Sokratejskiego 
(interesują go ludzie w Atenach), przez Epikurejczyków, Boecjusza, św. Augustyna 
(mistrza wnikania w stany doświadczenia wewnętrznego, śledzenie nurtu życia 
nietożsamego z nurtem natury).

Na przełomie renesansu dochodzi myśl, która jest określona egzystencjalną do 
momentu, w którym przybiera ona określony charakter. Zajmuje się konkretnym 
bytem, sytuacjami, których ten byt może doświadczyć. Teraz *egzystencjalne* 
będzie przechodziło w *preegzystencjalistyczne*. Będzie przybierało pewną 
swoistą, niepowtarzalną i istniejącą w kontraście do wszystkich innych nurtów 
charakterystykę. To się dzieje wtedy, kiery na arenę kultury europejskiej 
wchodzi protoplasta tego nurtu: Błażej Pascal. Jest on czasem wymieniany jako 
ten myśliciel, który zwrócił uwagę na cechy niepowtarzalne bytu ludzkiego: na 
jego świadomość inności, różnicy. Człowiek jako *trzcina myśląca*, byt bardzo 
kruchy, skazany na przemijanie, na swoją skończoność, ale byt świadomy tego 
wszystkiego.

Dalej zaczyna się to przekształcać w pełnoprawną refleksję. Kultura niemiecka, 
wiek XVIII, pojawiają się postaci odrzucające wielki model teoriopoznawczy, 
wolące mówić tylko i wyłącznie o człowieku -- Hamman oraz figura, która otwiera 
to, co przestaje być szeroko pojętym egzystencjalnym a staje się 
egzystencjalistycznym, z którą słusznie utożsamia się właściwe powstanie 
egzystencjalizmu: Sorenem **Kierkegaardem**.

Orientowanie wykładu na historię ruchu pomaga, od zarania ściśle wyodrębnionego 
zestawu doktryn egzystencjalistycznych, na uchwycenie pewnych tematów, które są 
charakterystyczne dla tego nurtu.

Z Kierkegaardem łączy się początek, który będzie początkiem nie tylko jednej 
doktryny, ale wielu, bo wszyscy sięgną do niego w taki, czy inny sposób, Będą go 
musieli uwzględniać. Kierkegaard jest tym myślicielem, który uczy podstawowej 
prawdy: nie ma czegoś takiego, jak poznanie obiektywne, prawdy, które 
przypominają schematy logiczne, prawda jest prawdą człowieka, jest 
subiektywnością, skoro tak, to może ona być nieprzekazywalna, ale musi być 
przeżywalna, czyli doświadczana albo przyswojona, i przynależeć do każdego z nas 
z osobna. Postawienie przede wszystkim na subiektywizm. Co jest moją 
egzystencją, moją myślą, moim przeżyciem. Może być przeżyciem Twoim, ale pod 
pewnymi warunkami, które są u Kierkegaarda niesamowicie ostre. One wymagają 
specjalnych aktów komunikacji.

Kierkegaard był filozofem, który jako pierwszy świadomie wprowadził dwa typy 
komunikacji:

1. Pośrednia -- polega na tym, że ja zwracam się bezpośrednio do Ciebie 
(uwzględniająca podmiotowość innego człowieka)
2. Bezpośrednia -- (całkowicie odrzucona) utożsamienie myśli bezosobowej, 
zdepersonalizowanej (charakterystyczna dla heglizmu)

Człowiek jest sam w świecie, ale nie jest sam we wszechświecie. Musi nawiązać 
pewien akt komunikacji zwany wiarą. Problem Boga. Nie jest on dany bezpośrednio, 
a na zasadzie pewnego projektu, braku, który chcę uzupełnić. Mogę to zrobić 
jedynie za pomocą aktu wiary, który jest najbardziej wymagającym wyborem w życiu 
człowieka. Jest on przyrównany do skoku, nic nie jest gwarantowane, ale jeśli go 
nie wybiorę, to nie osiągnę subiektywności, nigdy nie dojdę do poziomu prawdy, 
która będzie moją prawdą.

Dwa typy egzystencjalizmu w zależności od stosunku do Boga

- uznający istnienie Boga jako bytu, który nie jest bezpośrednio dany, nie 
zostanie przeze mnie poznany (może być doświadczony), a który odgrywa ogromną 
rolę w mojej egzystencji
- Boga nie tyle nie chcący poznać, ale uznający za niemożliwy, byt 
nieistniejący, niemający na życie człowieka żadnego znaczenia, nawet, gdyby 
istniał -- egzystencjalizm ateistyczny
- w toku rozwoju tego sposobu ujmowania człowieka w świecie wyłonią się formy 
pośrednie

Egzystencja wchodzi u Kierkegaarda na pierwsze miejsce jako coś, co jest 
indywidualne, co nie może być redukowalne do żadnych praw. Nie może ona zostać 
wrzucona w kategorię bardziej ogólną, stanowi główny i jedyny właściwie 
przedmiot badań filozoficznych, jeśli mają mieć one jakikolwiek sens.

Po Kierkegaardzie, który był (tak jak jego filozofia -- wizja wrzucenia w obcą 
rzeczywistość) myślicielem samotniczym, drugim etapem rozwoju są **Fryderyk 
Nietzsche** i **Fiodor Dostojewski**.

Jak tu umieszczać Dostojewskiego, przecież to pisarz? Stylem uprawiania 
refleksji filozoficznej, która uchodzi za egzystencjalistyczną, jest poluzowanie 
formy wypowiedzi. Zapoczątkował to Montaigne, kontynuował Pascal. Kierkegaard 
wyłożył to w dziełach anonimowych, celowo naśladujących różne style, aby zbliżyć 
się do pewnego typu osobowości. Uważał, że Hegel popełnił błąd nie pisząc 
z perspektywy człowieka, tylko jakiejś świadomości, która nie ma nic wspólnego 
z ludźmi. Dostojewski i Nietzsche (poniekąd też Stirner) rozluźnili pewne kanony 
formalne, zaczęli opisywać to w sposób literacki (Dostojewski), albo w sposób 
niesystemowy, poprzez nagromadzenie pewnych paradoksów, posługiwanie się 
przypowieścią, imitowanie stylów literacko-poetyckich (Nietzsche). Wszystko po 
to, żeby doświadczenie egzystencji uchwycić najzasadniej, nie w sposób 
nieludzki, z perspektywy naukowej, tylko wprowadzić bezpośrednio do swojego 
wnętrza, do swojej przeżyciowości, rzucić na prywatny, intymny ekran. Istotne 
dotarcie nie do rozumu, ale do wyobraźni.

Kierkegaard jest myślicielem skazanym z początku na zapomnienie, dopiero na 
początku wieku XX zostanie odkryty. Stirner czy Nietzsche, Dostojewski, Tołstoj, 
będą przygotowywać grunt, żeby innym pokazać, że to, co się mówiło o miłości, 
relacjach, było źle pokazywane. Próbą pokazania kondycji życia ludzkiego będzie 
wskazanie na autentyczny wymiar istnienia, który nie będzie unikał pytał 
wzbudzających lęk, niepewności, czasem zażenowanie.

Koniec XIX w, początek XX wieku -- przełom o myśleniu o człowieku. Uzyskanie 
samoświadomości przez egzystencjalizm. Kryteria narodowe, historyczne, 
egzystencjalizmu ateistycznego i teistycznego. Egzystencjalizm nigdy nie 
zrezygnuje z literackiego sposobu przedstawiania transmisji swoich idei.

1913 r. -- Unamuno, doświadczenia tragiczności istnienia ludzkiego. Książka, 
która nie uzyskała rozgłosu, dopiero później zyskała rozgłos.

Tematy, które się pojawią, idą bezpośrednio z wieku XIX (Dostojewski, Stirner, 
Kierkegaard), a nawet z VII od Pascala. Położenie akcentu na indywidualność bytu 
ludzkiego, na wyobcowanie, alienację (językiem Hegla mówiąc), problem śmierci, 
nicości. Obawą człowieka będzie to, że nie wiadomo skąd wyszedł (z nicości) i do 
niej zmierza. Dodatkowo relacje z innymi jednostkami.

1914 r. -- Pojawia się pierwsza teoretyczna próba sformułowania zasad filozofii 
dotyczącej egzystencji i doświadczenia egzystencjalnego. Tekst Marcela (choć, 
jak Heidegger, Jaspers nie da się go jednoznacznie sklasyfikować). Sam autor nie 
znał, jak twierdził, myśli Kierkegaarda. Sam miał dochodzić do podobnych myśli. 
Esej pokazujący różnicę między subiektywnością a obiektywnością; tym, co 
publiczne i tym, co prywatne. Stworzył on jedną z najbardziej precyzyjnych 
wykładni tego, co nazywa się w egzystencjalizmie bytem autentycznym (egzystencją 
autentyczną). Wprowadził pary przeciwstawnych pojęć takich jak posiadanie-bycie.

Cechą nurtu jest to, że jest on niesamowicie wewnętrznie zróżnicowany.

1919 r. -- Karl Barth (przede wszystkim teolog). Wraca on do tradycji sięgającej 
Lutra, protestantów. Uważa, że człowiek jest przede wszystkim bytem, który 
konfrontuje się z bytem, który nie jest mu bezpośrednio dany. Tam będzie się 
rozgrywał jego dramat życiowy. Orientacja ściśle antropologiczna.

Lata 20-ste: pojawienie się dzieła Karla Jaspersa *Psychologia światopoglądów*. 
Sam Jaspers bardzo wykształcony (historyk, psychiatra, uchodził czasem za 
neokantystę). Uważał, że trzeba sięgnąć do opisu tego, co nazywamy 
światopoglądem, ale związanym z jednostką. Tu podłożył podwaliny pod właściwe 
zrozumienie filozofii Kierkegaarda i Nietzschego. Dzięki niemu ci dwaj dokonali 
nowego otwarcia w dziejach filozofii XX wieku jako ci, którzy nauczyli nas 
mnożenia problemów związanych z bytem ludzkim.

Paul Tillich -- też należy do egzystencjalistów. Jest autorem przede wszystkim 
książki, która wskazuje na odrębność bytu ludzkiego ze względu na to, że posiada 
nieimitowalną cechę wyboru, który charakteryzuje się mocnym postanowieniem bycia 
moralnym. To jest teza o odwadze bycia, szczególnie w obliczu spiętrzania się 
problemów związanych z egzystencją w świecie. Ważny w problemie wyboru 
i odpowiedzialności (które są jednymi z naczelnych tematów filozofii 
egzystencjalnej).

1927 r. -- (właściwy początek, według wielu) -- *Bycie i czas* Heidegger. Autor 
jest uznany za egzystencjalistę, ale sam nie chce tego terminu przyjmować, 
proponuje inne (hermeneutyki, ontologii fundamentalnej). po II wojnie światowej 
oficjalnie (w liście o humanizmie) odetnie się zdecydowanie od tego nurtu. 
Powie, że ten termin można stosować do filozofów paryskich. To dzieło będzie 
uczyło innego podejścia do egzystencji. *Dasein* -- byt tu i teraz, 
charakteryzuje się nie kategoriami, ale przez to, co nazywa *egzystencjałami*, 
czyli specjalnie powołanymi do teoretycznego istnienia kategoriami, które mają 
charakteryzować byt ludzki. Najważniejszy będzie sam fakt bycia w świecie oraz 
*projekt ku śmierci*, który wyznacza życie człowieka. Heidegger zapisał się 
w historii ruchu. Uważa się go do dzisiaj za postać kluczową i fundamentalną.

1932 r. -- Dzieło Jaspersa.

1937 r. -- Pojawiają się prace z zakresu projektowości ludzkiej, wolnej woli, 
wyborów we Francji.

1944 r. -- Dzieło, które wytyczy nowy bieg, da nowy impet: *Byt i nicość* 
Sartre'a. Autor zajmie od lat 40-stych rolę pierwszoplanową. Egzystencjalizm 
będzie utożsamiany przede wszystkim z filozofami francuskimi.

### Postulaty, które przewijają się w większości projektów filozoficznych 
egzystencjalistów

Temat naczelny: egzystencja/istnienie/byt (ograniczony do człowieka i zawsze 
skontrastowany z bytem przedmiotowym). Każdy egzystencjalista bez wyjątku 
przedstawi własną wykładnię ludzkiej egzystencji, w każdej aspekt 
jednostkowości, nie da się jej zdefiniować, czyli zbliżyć semantycznie 
i strukturalnie nawiązać do tego, co ma trwałe cechy. Egzystencjalizm jest 
uprzedzony do tego, by egzystencji nadawać trwałe cechy. Nie da się ujmować bytu 
człowieczego na sposób trwałego przedmiotu/substancji. Nie chcą, jak mówi 
Sartre, *zamrozić* tego bytu. Mamy pewnego rodzaju dynamikę, ruch świadomy, 
który nas może przerażać, możemy go starać się unikać, nie zauważać go, jednak 
on jest. Ten ruch nazywa się **transcendentio**, oznacza to, że człowiek nigdy 
nie jest ze sobą tożsamy. Człowiek nigdy nie jest spójny (transcenduje) z tym, 
co charakteryzuje byt rzeczy. Człowiek jest zawsze przed sobą, zmierza do tego, 
żeby siebie samego przekroczyć. U Kierkegaarda to będą *skoki*, Nietzsche będzie 
mówił o linie rozpiętej między zwierzęciem a nadczłowiekiem, Dostojewski 
przedstawi literacko wyłożoną wizję wyższych ludzi, którzy odeszli od porządku, 
który dla Dostojewskiego będzie porządkiem płynącym z prawosławia (jeśli 
człowiek odejdzie od wskazań Boga, który jest wyznacznikiem rzeczywistości 
ludzkiej, a przynajmniej powinien być, to popadnie w pychę, rządzić będzie 
szatan, zło). Wizje okrutnego talentu Dostojewskiego. Człowiek jest pewnego 
rodzaju dynamiką, kłębem namiętności, nie może osiągnąć stabilnej natury, 
istoty. Człowiek w stanie przemiany, zmierzającego ku.

To może w nas wzbudzać niepewność, lęk, przestrach. Jeśli ktoś zada sobie 
pytanie o swoją naturę, to bardzo szybko, zdaniem egzystencjalistów (i 
teistycznych i ateistycznych), zorientuje się, że tej natury nie ma i mieć nie 
może. Człowiek nie został wyposażony w istotę, która poprzedza jego istnienie. 
Egzystencja będzie poprzedzać istotę (Heidegger mówi o istocie leżącej w sercu 
egzystencji ludzkiej; Sartre powie, że egzystencja jest czymś, co musi 
poprzedzić esencję -- natura ludzka konstytuuje się po tym, co nazywamy życiem, 
naszą przygodą w świecie; dopiero kiedy zamkniemy rachunki, możemy powiedzieć 
jakim się było).

Człowiek jest przede wszystkim wolnością. Ta wolność jest pewnego rodzaju 
paradoksem (co zauważył Kierkegaard). U Hegla ludzie podlegali pewnemu 
nieznanemu bezpośrednio rozwojowi, byli częścią przygody ducha absolutnego, byli 
w pewnym sensie zdeterminowani (choć Hegel bardzo dużo mówił o wolności). 
Kierkegaard zauważył, ze ta wolność może mieć dobry lub zły użytek (wolność od 
i wolność do). Nietzsche był piewcą wolności, uważał, że człowiek nie jest 
zwierzęciem, ma możliwość dokonywania wyborów. Wyborem jedynym właściwym jest 
odrzucenie tego wszystkiego, co blokuje rozwój jednostki (na przykład wartości, 
które już mu nie będą służyły). Musi tak działać, ponieważ po śmierci Boga 
człowiek został sam we wszechświecie, musi sam swoją wolność regulować, 
korzystać z niej. Czasem człowiek tę wolność stara się ominąć, ona jest 
żywiołem, który go przeraża. Wolność idzie (jak zauważył Sartre) w parze 
z odpowiedzialnością. Co więcej: nie ma żadnej racji, wartości, kodu, dekalogu, 
które by obowiązywały a priori człowieka. To ja dokonuję wyboru tego, co uznaję 
za wartość. Ten wybór oparty na nicości. Stirner mówi o osadzeniu wszystkich 
spraw ludzkich na nicości. Człowiek dokonuje wyborów sam, nikt mu nie może 
podpowiedzieć. Czasami u Rilkego i Kafki wybory, straszne przemiany będą się 
dokonywały w nocy. Człowiek w wolności jest sam, nigdzie nie może szukać pomocy, 
oprócz tego musi wziąć za to odpowiedzialność, przedstawić pewne racje.

To miotanie się człowieka powoduje, że podstawowym rysem kondycji ludzkiej są:

1. Stan lęku (Kierkegaard po raz pierwszy w dziejach filozofii światowej opisał 
lęk. Lęk jako brak tożsamości, lęk przed tym, że jest się sobą i przed tym, że 
się sobą nie może być. Lęk spotkaniem z tym, co wyczuwam intuicyjnie, że jest -- 
moc, która informuje, ale nigdy nie da pewności co do istnienia i swoich 
zamiarów. Lęk jest podstawowym zarysem bytu człowieka w świecie. Muszę dokonać 
wyborów, nawet, kiedy je podejmę, to i tak żaden z nich nie będzie 
usprawiedliwiony w obiektywny sposób. Lęk, trwoga jest uczuciem płynącym znikąd 
i w nic. Trwożę się przed niczym, ale to nic jest -- będzie cały czas mi 
towarzyszyło. Z nicości do nicości.) Rezolucja bytu ludzkiego, który podejmie 
frontalnie płynące wyzwanie, żeby być sobą (bo egzystencja musi być moja). 
Będzie próbował dokonać oszustwa (zawsze na końcu poniesie klęskę). Problem 
egzystencji autentycznej i nieautentycznej. Sartre wyróżnia dwa mechanizmy:
    - fałszywa wiara -- jeszcze gorszy od ducha powagi. Dokonuję kłamstwa, ale 
    to kłamstwo jest szczególnego rodzaju. Kiedy chcę kogoś okłamać, to 
    komunikuję coś, co jest nieprawdziwe drugiej osoby. W fałszywym akcie 
    komunikacji mamy dwa podmioty. Natomiast w fałszywej wierze ja jestem kłamcą 
    i zarazem okłamywanym. Dochodzi do swoistego rodzaju schizofrenii. To 
    powoduje, że życie w relachach międzyludzkich jest niemożliwe. Nie dość, że 
    człowiek jest wrzucony w sytuację od niego niezależną, jest samotny, to 
    jeszcze musi poznać inne podmioty. To spotkanie zawsze będzie dramatycznie. 
    Ja chciałbym, żeby szanować moją wolność, ale i chciałbym wolność drugiego 
    zawłaszczyć. Rozumiem, że jest świat miłości, nienawiści, wspólnych 
    zamierzeń. Tam, gdzie jest mi wygodnie, to będę przyjmował pewne rację; tam, 
    gdzie wygodniej jest je ukryć, będę się zasłaniał mechanizmem fałszywej 
    wiary. Będę grał na dwóch stołkach, będę zacierał ślady swojej autentycznej 
    kondycji jako bytu wrzuconego w rzeczywistość, który nie ma 
    usprawiedliwienia. Wtedy należy się wybierać jako człowiek wolny, a nie jako 
    zakłamujący swoją kondycję sobie i innemu.
    - duch powagi -- wskazuje się na pewien zespół czynników, które powodują, że 
    nie mogłem inaczej postąpić, postąpiłem tak, a nie inaczej (bo jestem 
    drobnomieszczaninem, pochodzę z takiego środowiska, ...). Przyjmuję na 
    siebie bycie czymś przedmiotowym. Ja jako ktoś muszę być tym zdeterminowany. 
    Jest to jedna z najbardziej fałszywych dróg. Nawet jeśli zastaję pewien stan 
    zastany (sytuacja bytu ludzkiego, wrzucenie w rzeczywistość, której nie 
    kreowałem), jednak po rozpoznaniu tej sytuacji muszę się wybrać, wybrać się 
    wobec niej. Mogę się wybrać jako ofiara, ale też jako ktoś, kto sytuację 
    przekracza, ma odwagę być.

Heidegger odkryje jeszcze, że egzystencja ludzka ma być moją egzystencją. Ale 
ona też nie czuje się dobrze w tej presji wolności, wyborów. Te wybory rodzą 
konsekwencje. Ucieka on w życie zbiorowe, zdepersonalizowane, "się". Myślę tak, 
jak się ma myśleć i tak dalej. Człowiek oddaje swoją tożsamość, istotę, ucieka 
w ciepło i fałszywy komfort tłumu/masy (robotnicze, świata urzędniczego, świata 
militarnego). Szestow mówi o  obiektywizacji. Wszystko to jest raczej porządek 
rzeczy, niż podmiotów.

Egzystencjalizm uchodził za filozofię pesymistyczną, że roztacza czarną wizję -- 
człowiek skończony, musi umrzeć. Faktycznie wyciąga ostateczne konsekwencje 
z kondycji bytu ludzkiego. Faktycznie te konsekwencje trzeba przyjąć, jeśli się 
chce być człowiekiem, a nie automatem. Człowiek jest bytem przygodnym. 
Egzystencjaliści mówią, że przygodność jest charakterystyczna dla nas wszystkich 
-- oznacza to, że nie musimy istnieć. Sartre powie, że istniejemy po nic, 
człowiek jest nadmiarowy, nieusprawiedliwiony dodatek, który szuka 
usprawiedliwienia cały czas. Sztuka jest jedną z takich racji: ma zabezpieczyć 
mnie ontologicznie, dać wyraz artystyczny odczuć. Jaspers powie 
o rozszyfrowywaniu egzystencji -- te wysiłki mają zabezpieczać. Marcel powie 
o tajemnicy, która mnie łączy z innym -- inny potrzebny, żeby istnieć w sposób 
pełny i autentyczny -- nie możesz umrzeć, bo jesteśmy razem; człowiek obawia się 
tego, co go czeka po zakończeniu życia, że świat pójdzie swoją drogą, on nie 
mając wpływu otrzyma jakąś istotę, że on nie będzie już mógł przekraczać, użyć 
wolności we właściwy sposób. To przeraża nas wszystkich. To jest właściwy zestaw 
instrumentarium egzystencjalistycznego. Opisywać byt ludzki tu i teraz, który 
jest skazany na wolność, która jest siłą dwudzielną. Z jednej strony może 
zbudować (odwaga bycia), z drugiej indukować postawy nieludzkie (będziemy 
starali się wolność zrzucić, duch powagi, fałszywa wiara, wracamy do modi 
stadnego (jak u Heideggera)).

Co więcej egzystencjalizm który próbuje przedstawić dramatyczną koncepcję życia 
człowieka skazanego na samotność, na wolność, który musi dokonywać wiecznych 
wyborów, wyboru istoty, musi zmieniać przekazy, forma nie może być stała. 
Ekspresja będzie często bardziej zbliżona do dzieł dramatycznych/literackich. 
Sięganie do różnych środków. To jest bardzo ważna cecha całego ruchu. Z jednej 
strony powoduje to, że mamy do czynienia z autentycznym przekazem świata (to 
jest moja prawda), z drugiej strony egzystencjalizm chce wniknąć w zakamarki, 
które w komunikacji naukowej, zdepersonalizowanej nie przechodzą. Gama twórców.

Lata 50, 60 -- egzystencjalizm wywiera duży wpływ (szczególnie francuski). To 
przesłanie jest bardziej żywotne, niż twardy zestaw dzieł filozoficznych. Tu 
znów egzystencjalne zbiega się z egzystencjalistycznym. W wieku XX zawsze 
wchodził on w sytuacje konfliktowe na przykład z filozofią analityczną, ale 
szukał przyjaciół (filozofia dialogu, filozofia ducha), w narracji Sartre'a 
sojusznikiem miał okazać się marksizm.

### Podsumowanie

Egzystencjalizm sensu stricte musi przybierać pewne formy charakterystyczne dla 
filozofii. Instrumentarium takim fenomenologia. Jednak jest to przesadzone, nie 
wszyscy byli fenomenologami (Szestow, Camus), natomiast większość była (Jaspers) 
i także fenomenologię zmodyfikowali.

Nie ma egzystencjalizmu jako jednorodnej filozofii, jednak jest jako nurt wokół 
pytania o człowieka, jego kondycję. Technicznie narodził się za sprawą Pascala, 
Kierkegaarda, ... . Im bliżej do XX wieku tym bardziej nabiera świadomości. Choć 
w dalszym ciągu nie każdy chciał, by nazywać go egzystencjalistą. Lecz czasem 
kogoś się uznaje za reprezentanta czy tego chce, czy nie.

## Wykład 2 -- 08.03.

3 punkty naświetlone w zeszłym tygodniu:

- egzystencjalizm nie jest koherentną doktryną, jest trendem, skłonem myślenia 
w stronę egzystencji, subiektywności
- egzystencjalizm jest hybrydą, przełamuje schematy związane z dyskursem 
filozoficznym: odchodzi od instrumentarium logicznego, sięga do środków, które 
mają odsłonić pewną rzeczywistość, którą pomijano
- niechęć do tego, by ujmować problemy fundamentalne w pewien system, która 
miałaby być określoną całością i osiągać finał w refleksji. Refleksja jest dla 
egzystencjalistów czymś niekończącym się, nieroszczącym nadziei na pozytywny 
finał.

To wszystko zaczęło się na początku XIX wieku.

### Kierkegaard

Kierkegaard dokonuje przewrotu, który okazał się niesamowicie twórczy i płodny 
dla myślicieli XIX i XX wieku. Inaczej rozumie filozofię, inaczej ją prowadzi.

Jest on przykładem człowieka *wykluczonego*. Pochodzi z kręgu kulturowego, który 
utracił znaczenie kulturowe i gospodarcze (Dania).

Urodził się w roku 1813 -- rok kryzysu, rozpad starych feudalnych struktur 
państwa, przychodzi hiperinflacja. Kierkegaard miał poetycki zmysł, nazywa swoje 
pojawienie się na świecie pojawieniem się weksla, który nie ma żadnego pokrycia 
w świecie. Nie da się rozgraniczyć biografii filozofa oddzielić od tego, co 
pozostawił.

W jego dziełach ogromne napięcia wewnętrzne i sprzeczności. Jest on ciągle 
myślicielem odczytywanym na nowo. Ciągle sensy grają ze sobą. Nie da się go 
interpretować w jeden sposób.

Życie jest tematem, pojawia się w różnych okresach jego twórczości. Zmarł bardzo 
młodo (42 lata), niezwykle twórczy. Życie spędzone w jednym miejscu, 
w prowincjonalnej Kopenhadze. Dostatnie życie dzięki spadkowi po ojcu. Miał 
nawet sekretarza, jedną z największych bibliotek. Poziom życia dostatni, 
wygodny.

Ojciec spłodził go bardzo późno. Matką po śmierci pierwszej żony, była służąca. 
Kierkegaard miał poczucie bycia moralnym bękartem, to wpływało na jego 
psychotyczną psychikę. Dziecko bardzo starego ojca. Ojciec z pochodzenia prostym 
chłopem, był pastuchem, w młodości cierpiał głód i chłód, *legenda rodzinna* 
głosiła, że przeklął Boga. To było doświadczenie, które zostało też 
przetransponowane na życie potomstwa. Przyjęcie tezy o zemście Boga na 
potomstwie. W domu bardzo ponura atmosfera. Mit, który głosił, że wszyscy będą 
umierać. Soren z bratem jedynymi z potomstwa, które przeżyło, Soren świadkiem 
śmierci 5-tki rodzeństwa. Przekonanie, że jego też spotka ten los.

Ojciec fanatycznie przywiązany do pewnych doktryn religijnych. Nie było to 
chrześcijaństwo czystego nurtu. Bardzo ostra sekta, która nazywała się *sektą 
braci Morawskich* -- odłam luteranizmu nakłaniający do wyrzeczenia się 
spełniania wszelkich potrzeb. Uznawała ona, że Bóg ma bezwzględny priorytet, ma 
zawsze rację w stosunku do tych, którzy w niego wierzą, ale ta wiara nie jest 
niczym zagwarantowana. Genezą proces wychowawczy, obraz Boga, który jest Bogiem 
żądającym, ale nigdy Bogiem miłości, przygarniającym, rozumiejącym człowieka. 
Bóg jednostką niedostępną dla oglądu człowieka. Bóg najbardziej dramatycznego 
doświadczenia. Stąd bojaźń i drżenie jako jedyny stosunek autentyczny, jednostka 
jest niczym, która nigdy nie może mieć racji. Boga doświadcza się w intensywnie 
negatywny sposób.

Wykształcenie Sorena rozpoczęło się w domu. Ojciec posiadał środki, mógł 
zapewnić najlepszych nauczycieli, profesorów, jakich oferował system edukacyjny 
Danii. Później posłany do najlepszej szkoły. Tam, jak świadczą relacje, Soren 
był *dziwny*, był malowanym ptakiem. Mimo nikłej postury, wycofania, 
refleksyjności, posiadał ogromną inteligencję analityczną oraz zmysł do szybkiej 
riposty (co przekształci się w ironię, z której zrobi oręż filozoficzny). 
Młody, wycofany chłopiec, zawsze skromnie ubrany (przydomek *skarpeta*), 
samotny, melancholijny, smutny, pozbawiony ciepła rodzinnego domu. Szkolony 
w skomplikowanych doktrynach teologicznych, czytając mnóstwo książek, ćwiczący 
z ojcem spacery po Kopenhadze bez wychodzenia z domu. Kierkegaard z pamięci 
odtwarzał wszystko. To wpłynęło na sposób, w jaki pisał, ujmował problemy. 
Wyłamał się z tego, co stanowiło o istocie filozofii europejskiej -- systemie 
Heglowskim.

Studia filozoficzne, teologiczne, językowe. Znawca greki, łaciny, znawca 
tradycji. Jego niezależność filozoficzna zaznaczyła się w tym, że wyłamał się 
z Heglizmu, który był jedynym przyjętym paradygmatem. Bunt przeciwko filozofii 
Hegla (nie jedyna, również młodohegliści/lewica heglowska się wyłamywała). 
Trzeba pamiętać o stosunku Kierkegaarda do Hegla. Jego walka z nim polegała też 
na tym, że to był *obosieczny miecz*, godził go jego własną bronią. 
Kierkegaardowi ciężko było się wyzwolić z żargonu. Stylistycznie czasem 
upodabniał się do jego stylu. Trzeba pamiętać, że język duński był niesprawny 
filozoficznie, Kierkegaard musiał w nim sam wytworzyć pewne terminy, które nie 
funkcjonowały w tym języku. Kierkegaard połączył różnego rodzaju poziomy 
językowe -- ściągnął język ulicy, restauracji, kawiarni, policji... . Zadziałał 
jak filozof, polityk i artysta. Mnóstwo porównań, metafor. Wprowadzenie 
codzienności do tego, co jego rozumienie filozofii podnosiło na najwyższy 
poziom.

Co do Hegla, to trzeba pamiętać, że cały racjonalizm Heglowski został 
zanegowany. Kierkegaard nie chciał przyjmować wizji świata przyjmującej 
ostateczne rozwiązania, dochodzący do tego, co nazywa się prawdą jako całością. 
Odrzucenie czegoś takiego, jak *mediacja*, jeśli rzeczywistość ma charakter 
racjonalny a pojęcia mają korespondować z procesem dochodzenia do prawdy, to 
wszystkie prawdy są prawdami potrzebnymi, nie ma absolutnych sprzeczności, 
proces jest procesem aproksymacyjnym. *Mediacja*, które uzgadnia rzeczywistość 
z myślą, by można było osiągnąć prawdę absolutną w długiej perspektywie (jak 
chce Hegel), jest nie do przyjęcia. Prawdy nie da się zobiektywizować, osiągnąć 
w całości. Po drugie cała dialektyka rozwoju Hegla (tezy, antytezy, syntezy) gra 
dwóch elementów, która muszą siebie znieść, aby odnaleźć się w tym trzecim, 
nie jest do przyjęcia. Bliższe rzeczywistości człowieka jest albo-albo, które to 
zastąpiło. Rozum jest skupiony na sprzecznościach, nie ma  natury, którą można 
ujmować jako coś racjonalnego. Człowiek sprzecznością, napięciem. Podejście 
Hegla jest tu nieprzydatne. Kierkegaard będzie zajmował się tym, co jednostkowe. 
U Hegla to się nie liczy, musi przekroczyć siebie, żeby dojść do ogólności. 
U Kierkegaarda to właśnie się liczy.

Proces samorozwoju Kierkegaarda zainicjowany dziełami. Kierkegaard wpada w sidła 
hazardu, zostaje przez ojca wykupiony, wraca do domu. Ma myśl, którą opisuje 
jako przełomową: doszedł do kresu i chciałby ten kryzys przełamać. Gdzieś 
powziął myśl dla której chciałby żyć i umrzeć. Myśl o nim samym i drugiej 
jednostce. Rozpoczyna proces autoekspresji, budowania dzieła, które ma dokonać 
negacji, wyjść na etap pozytywny, aby pokazać jak można ukazać proces stawania 
się sobą samym przez jednostkę. To jest jeden z głównych tematów filozofii, 
jeśli nie fundamentalny: stawanie się jednostki sobą samą. To zagadnienie nie 
istnieje dla Hegla (ponieważ już jest teza zanegowana), Kierkegaard będzie to 
obracał na wszystkie strony.

Problem komunikacji: jak można mówić, jak można uprawiać filozofię, jak wybrać 
tego, który ma być odbiorcą? Dwie figury dyskursu -- mają unaocznić zakres 
tematyki, główne tezy, propozycje rozwiązań. Dwie pozytywne figury:

- Sokrates -- Kierkegaard zafascynowany sokratejską metodą badania, rozbijania; 
ironia, którą Kierkegaard bardzo twórczo rozwinie. Ironia polega na tym, że 
przyjmuje się coś na niby, punkt widzenia przeciwnika będąc przekonanym, że jest 
to punkt widzenia fałszywy. Doprowadza się to przez zabiegi słowne do absurdu 
i udowadnia całkowity brak racji u przeciwnika. Ironia Sokratesa skierowana do 
drugiego, ironia Kierkegaarda zwrócona do środka, na siebie samego, wyrzucam te 
wszystkie pokłady bytu nieautentycznego, które mnie blokują (blokują wgląd 
w siebie samego). Blokują ten stan pożądany konkretu, jednostkowości, 
subiektywności. Dopiero swoistego rodzaju oczyszczenie, zastosowanie ironii 
w stosunku do siebie samego pozwala mi ujawnić moje możliwości, próbować coś, co 
będzie wyłącznie moim własnym ja. Uchwycenie swojej podmiotowości. Rozłożenie 
pewnych sił w sobie samym. Zobaczyć jak ja mogę z tym żyć, co zrobić ze sobą 
samym. Pierwszy etap poszukiwań negatywnych.

Kierkegaard właściwie był (jak się dzisiaj uznaje) pierwszym twórcą pojęcia 
psychoanalizy, pierwszym twórcą, który sięgnął do ciemnych, utajonych sił, które 
zawsze człowiekiem rządziły i których nie mógł on rozpoznać. Próbował je 
racjonalizować, nie udawało mu się to do końca, bo człowiek jest sprzecznością.

Ironia przejęta od Sokratesa, przerobiona pod wpływem romantyków, ma się 
stosować do tego, że przyjmuję negatywny, zawieszający stosunek do tego, co 
uznawałem za swój byt, za swoją egzystencję. Zawieszam, by ją oczyścić, co 
pozwoli stworzyć ją jako wyłącznie moją, subiektywną.

Komunikacja pośrednia. Nie mogę udawać, nie mogę wyjść z siebie samego, nie mogę 
przyjąć punktu widzenia, który nie jest moim punktem widzenia, bo to by 
prowadziło do absolutnej nieprawdy. To próbuje się robić na uniwersytecie. Próba 
przedstawienia pewnych idei -- to jest Hegel. Tak się nie da. To wpływa na 
komunikację, która nie jest adresowana do nikogo. Komunikacja bezosobowa, 
pozbawiona więzi międzyludzkiej, podmiotowości, próba zachowania obiektywności. 
Trzecia osoba, pisma tworzone z myślą, aby pozostawić obraz czegoś 
niezachwianego, są jedynie eksperymentem myślowym. One nic człowiekowi nie dają. 
Hegel nie żył wedle swojej filozofii, nie mógł żyć, był człowiekiem skończonym. 
Nie mógł pogodzić Hegla -- małego człowieka, z wielkim Absolutem, to jest 
śmieszne, to jest nadużycie. Natomiast ja mogę próbować pisać mówiąc siebie do 
ciebie. Mówiąc jak człowiek o ograniczonej perspektywie do drugiego człowieka 
o ograniczonej perspektywie. Wytłumaczyć punkt widzenia, albo zastanowić się nad 
wieloma punktami widzenia i rozważyć, który mógłby być najlepszy. Ale zawsze 
muszę siebie postawić naprzeciw ciebie. To jest cały proces komunikacyjny. Nie 
mogę mówić do jakiegoś anonimowego, nieistniejącego podmiotu.

Ale jak to zrobić? Kierkegaard był niezwykle utalentowanym pisarzem. Wyczucie 
języka i ludzkich spraw. Widział, że człowiek nie jest sprowadzalny do żadnej 
jednej formuły, jakiejś idei. Wpadł na pomysł (nie był tutaj inicjatorem, bo 
przejął pewien sposób komunikacji, który zaproponował mu romantyzm) -- rozpisał 
siebie samego, swoją bogatą osobowość twórczą, na to, co nazywa się jego 
*dziełem pseudonimowym*. Stworzył pomocnicze figury dyskursu, przypisał im pewne 
zadania, nazwał ich w odpowiedni sposób. Sam ustawił się na zasadzie starszego 
kolegi i rozpoczął jedną z największych przygód w dziejach filozofii -- pisał 
dzieła anonimowe, tworzył pewne osobowości reprezentujące cząstkowe, subiektywne 
prawdy, te prawdy przedstawił innym jednostkom, które mogą, ale nie muszą się 
taką problematyką zajmować. Tutaj jego ogromna i bardzo twórcza rola -- 
filozofa, który zmienił całkowicie nasz sposób ujęcia jednostki.

Moment zwrotny, w którym Kierkegaard ma ideę myśli, wedle której będzie żył, dla 
której może umrzeć. To jest myśl o nim samym, ale też i myśl o Tobie. Myśl 
o konkretnej jednostce. Przewodnia linia, której on się będzie trzymał. Musi się 
zwrócić do jednostki absolutnej, ale to za moment -- do tego się dochodzi, tego 
nie można założyć. Żeby to przedstawić, to nie mogę tego zrobić w sposób 
bezpośredni, jak Hegel, cała tradycja niemiecka, nowożytna a nawet starożytni. 
Ja muszę zmienić tryb komunikacji. To jest jeden z najbardziej genialnych 
chwytów. To się zleje w jedno, żeby przez zmianę sposobu mówienia chwycić 
przedmiot i dopasować go do formy, formę do przedmiotu. To jest intuicja twórcy, 
który chce przekonać do swoich racji, ale nie narzucając niczego. Rozpisze 
osobowość twórczą na poszczególne pseudonimy (stworzy pomocnicze podmioty 
wyrażające mnie) -- one przedstawią swoje racje. Kierkegaard świadomy procesu 
poszukiwania, który jest procesem ograniczonym, pozbawionym dumy, pychy 
przekonania o swoich racjach Heglistów. Nie ma całości, jest cząstka, ona się 
będzie najbardziej liczyła. Cząstkę będzie reprezentował podmiot wysławiający, 
przedstawiający różne racje. Potem oczywiście te prawdy będzie trzeba w jakiś 
sposób uzgodnić. Jednak perspektywa człowieka jest perspektywą ograniczoną. Dla 
Hegla wszystko było jasne (a w każdym razie stanie się jasne, kiedy pochód ducha 
absolutnego zakończy się, będzie etap końcowy, osiągniemy pewną perspektywę, 
która nie jest nigdy perspektywą człowieka, perspektywą Boga -- owszem, dla 
Niego wszystko może być jasne, struktura świata jest czytelna). Kierkegaard 
wchodzi w strukturę bytu jednostkowego. Zacznę was informować o tym, co moje 
pseudonimy przemyślały, przedstawiły. To wszystko dotyczy spraw nam bliskich. 
Ironia, którą przenoszę z kwestionowania siebie samego na kwestionowanie innego 
człowieka.

Nim Kierkegaard poweźmie proces twórczy dzieją się w jego życiu rzeczy, które 
zaważą na całych jego losach. Osławiona sprawa z Reginą Olsen -- dziewczyną, 
z którą się zaręczył, z którą zerwał, którą unieśmiertelnił w wielu motywach, 
która będzie w dziełach występowała pod wieloma postaciami. Coraz bardziej 
będzie zaznaczała się samotność, autoalienacja, wyobcowanie. Kierkegaard nigdy 
nie miał przyjaciół. Nazywano go odludkiem. Był sam, mógł sobie na tę samotność 
pozwolić. Pewne cechy jego dzieła wykazują działanie rekompensacyjne. Chciał 
sobie zrekompensować to, że wybrał samotną drogę, która miała go prowadzić do 
spotkania z tym, co jest prawdziwym Absolutem, którym jest Bóg.

Kierkegaard rozpoczyna szaleńczy proces twórczy. Chce opisać jednostkę, prawdę 
w stanie tworzenia się, która jest złożona ze sprzeczności (bo nie ma całości 
heglowskiej). Pisze dzieła. Rozpoczyna od tego, co ma zilustrować jedyny 
właściwy stosunek do rzeczywistości, to jest alternatywa. To jest sławetne 
*Albo-albo*. Człowiek jako nigdy nierealizowalna synteza duszy-ciała, 
skończone-nieskończone, wolność-konieczność, jest poszukiwaniem samego siebie. 
To poszukiwanie nie może odbywać się na zasadzie łączenia sprzecznych elementów 
w syntezie. Nie ma w świecie koniunkcji i łączeń, są jedynie alternatywy. Jak to 
pokazać? Stworzenie dzieła, które rozpocznie ilustrację rozwoju człowieka. Jest 
on trójetapowy (heglowska metodologia zastosowana, by ją zmienić i porzucić). 
Pokazywanie tego, jak człowiek rozpoczyna wielką przygodę z własnym istnieniem. 
Niepewność, sprzeczność, jakieś sygnały płynące we mnie, których nie mogę do 
końca zrozumieć, ale staram się je uchwycić. Będę pisał dzieło, które samo 
stanie się ilustracją tego problemu. Pierwsze dzieło Kierkegaarda pokazuje 
alternatywę, jaką jest byt ludzki w świecie. Nałożenie pewnych praw/materii na 
formę, ma zilustrować sobą samym problem, jaki ukazuje.

Pierwszym wyborem wybór estetyczny -- zmysłowość, cielesność, pożądliwość. To 
dzieło pokazuje, jak nie da się pogodzić pewnych postaw życiowych: *Albo-albo*. 
Dzieło ma nie być autorstwa Kierkegaarda -- taka jest jego intencja. Sięga się 
do chwytu, który jest czymś więcej, niż chwytem literackim, ponieważ pokazuje 
kondycję naszego bycia w świecie. Przypadkowość -- przecież nie mamy racji ku 
temu, by zaistnieć. Jaka jest przyczyna naszego istnienia? Na pewno nie nasi 
rodzice, bo oni nie dają racji. Jesteśmy bytami przypadkowymi. To musi być 
pierwsza obserwacja człowieka, próba oswojenia tej sytuacji. Kierkegaard ma to 
zrobić. Twierdzi, że został zapoznany ze zbiorem pism, dziennika, *przypadkowo* 
je zdobył. Zdobył je jako Wiktor Eremita, gdzieś w antykwariacie je nabył. On ma 
je tylko uporządkować, zrobić wstęp. Wydawca opisuje zetknięcie z czymś, czego 
nie może zrozumieć, pojąć do końca. Przedstawia serię pewnych pism, które mają 
zilustrować postawy życiowe.

Pierwszą postawą, którą redakcyjnie umieszcza, jest **postawa estetyczna**. 
Kierkegaard twierdzi, że Hegel mówił, że człowiek zaczyna od zmysłowości. Jednak 
czym ta zmysłowość? Ona by była pierwszym rozeznaniem w świecie, w którym się 
znalazłem, a który nie wiem, czym jest. Doznanie polega na tym, że świat jest 
bogaty i niezrozumiały. Ten świat tworzą też ludzie, relacje. Jest jeszcze 
sztuka, ale ta sztuka jest dziwnie poukładana. Cały *chaos*. Ten chaos zostaje 
opisany przez nieznanego autora. Ten chaos jest czymś przerażającym -- wyraża on 
pewne fałszywe dążenie człowieka do czegoś, co nazywamy *szczęściem*. To jest 
idea życia estety. Wydaje nam się, że możemy być estetą i zyskamy szczęście, 
samozadowolenie, że zyskamy pewien sens. Życie przygodą, chcielibyśmy znaleźć 
jakąś orientację. Z tych chaotycznych, układanych przez Wiktora Eremitę, pism, 
wyłania się pewien obraz, który nazywa się *życiem estety*. Teraz musimy go 
usystematyzować. Musimy powiedzieć o co w tym życiu estety chodzi, albo raczej 
o co nie chodzi. Co nie pozwala mu uzyskać pełni jednostkowości, a więc być 
w pełni człowiekiem. Jeśli to jest pierwszy etap (nie chronologicznie, kolejność 
nie jest istotna, człowiek dokonuje wyboru). Ta postawa charakteryzuje się 
przede wszystkim tym, że ja próbuję, nie wiedząc o tym czasami, rezygnować 
z siebie samego i lokuję sens swojej rzeczywistości w czymś zewnętrznym. To, co 
zewnętrzne, to jest świat (szeroko pojęty). Nigdy nie definiuje się takich pojęć 
jak *przyroda*, *natura*, nie lubi paradygmatu naukowego, nie ufa mu. Esteta, 
odchodząc od siebie samego, lokuje przestrzeń społeczną, tam widzi sens i swoją 
realizację. Jednak ta realizacja nie jest właściwie realizacją żadnych celów, 
tam nie ma nic. Jeśli esteta chciałby, na przykład, osiągnąć pewien poziom 
majątkowy, to musiałby pracować. Jednak estetę męczy praca. Męczy go przede 
wszystkim coś, co wymaga pewnego powtórzenia. Powtórzenie to jest determinacja, 
albo rezolucja moralna, to jest uznanie czegoś za wartościowe i kontynuowanie 
tego, co wartościowe. To jest na przykład związek małżeński, narzeczeński. 
(Wiemy, jak Kierkegaard postąpił z narzeczoną, zerwał związek, nie chciał 
powtórzeń. Był na etapie szukania i wiedział, że to, co egzystencjalizm nazywa 
zaangażowaniem może mu wolność odebrać. Oczywiście esteta nie rozumie jeszcze 
natury wolności. Jest przekonany, że zaangażowanie jest niszczące). Trzeba 
przebierać w tym, co nazywa się możliwością. Zewnętrzność, niechęć do 
zaangażowania, do tego, co społeczne, do czegoś, co przypomina etos burżuazyjny. 
Estecie przypisana pozornie dobra cecha, że walczy się z jakąkolwiek 
stabilnością społeczną, nie angażuje się, wybiera się możliwości, przebiera się 
w nich. Teraz wyłaniają się dwa typy estety:

1. Hedonistyczny -- dość prosty, zbudowany na freudowskim libido. Żądza, 
spełnianie jej. Żądz o charakterze erotycznych. Czysta zmysłowość, żywioł muzyki 
pochłania Don Juana -- to on jest figurą dyskursu estetycznego. Na koniec gorzka 
refleksja, libido nic nie dało, jedynie osłabiło siły żywotne, nie zbudowało 
żadnych trwałych więzi, bo esteta musi ponieść klęskę.
2. Refleksyjny -- ma stosunek do rozkoszy życiowej taki, że woli refleksję nad 
nią, niż angażowanie się na przykład w pewne czynności, które tę rozkosz by 
mnożyły, pogłębiały. Jest to opisane w tekście *Dziennika uwodziciela*. Tam się 
ukazuje przygodę człowieka, który z samego procesu uwodzenia czyni swoje życie. 

To wszystko się kończy źle, mówi Kierkegaard. Kończy się tym, że esteta, który 
boi się przede wszystkim nudy (przeraża go, że mógłby nie znaleźć nowych 
podniet, pewnego dnia obudzić się znużony i nie wiedzieć, co ma ze sobą zrobić). 
Popada on w to, co Kierkegaard opisał po raz pierwszy, w trzy stany:

- melancholii -- znużenie pewnego elementu naszej syntezy, której nigdy nie 
możemy zrealizować, to jest choroba ducha, to jest przemęczenie ducha, gdy 
patrzy co elementy takie jak cielesność czy libidalność (czysta zmysłowość) mogą 
z nami zrobić; one nami władają, to jest ta ciemna moc, której nie możemy 
opanować. To jest nie tyle smutek, ile brak jakiejkolwiek jedności. Życie estety 
jest w sensie negatywnym sprzeczne, jest brakiem jedności, nie da się nigdy go 
scalić.
- lęku
- rozpaczy -- Kierkegaard nie może tego tłumaczyć posługując się Wiktorem 
Eremitą, bo to go przerasta. Trzeba stworzyć nowy podmiot twórczy. Dokonuje 
tego w dziele *Choroba na śmierć*, gdzie rozpacz zostanie opisana jako 
stosunek do siebie samego, który jest stosunkiem negatywnym, więc albo nie 
będę chciał być sobą, albo będę chciał być sobą, czyli popadnę w dumę, albo 
popadnę w coś, co będzie niedowartościowaniem. Obie te dwie postawy nie 
pozwolą na uzyskanie jakiejkolwiek równowagi, jakiejkolwiek syntezy, która 
by się trzymała przynajmniej tymczasowo. To są charakterystyczne typy, które 
są tak rozpowszechnione w Europie współczesnej. To są ludzie nieszczęśliwi, 
którzy kryją swoje kondycje. Rozpacz, która powinna ich pchnąć do zmiany 
tego trybu życia, jest przez nich przeżywana i przybiera postać 
metafizycznego smutku, zniechęcenia do życia, depresji, która korzeniami 
tkwi w bycie ludzkim i czyniącej z nas wszystkich nieszczęśników. 
    
To, co jest pozornie nakierowane na spełnienie pewnej żądzy, rozkoszy, jest 
przeciwieństwem. Życie estety osiąga swoje przeciwieństwo. Nie byłoby to nic 
złego, gdybyśmy ten stan mogli opuścić na rzecz innego członu alternatywa. Nie 
ma żadnych racji za tym, że musimy go wybrać. Życie człowieka jest przypadkowe, 
to tylko nasza wolność (jeśli ona zadziała). Dokonujemy zmiany, ale jedynie pod 
własnym wpływem, którego też nie możemy rozumieć, i przechodzimy na etap, który 
pozwala nam opuścić ten pierwszy. To jest dialektyka nieheglowska, to jest 
dialektyka jakościowa. Ona działa nie w ciągu, nie w paśmie pewnych procesów, 
które są harmonijne (jak u Hegla), ona działa wstrząsowo, ona burzy i nie jest 
w stanie niczego syntetyzować. Tu jest totalna destrukcja. Trzeba w zasadniczy 
sposób porzucić pierwszy sposób istnienia (być może jest tu jakaś ingerencja 
z zewnątrz, Kierkegaard będzie mówił o pewnej interwencji boskiej), przechodzi 
się skokiem wykluczając etap estetyczny, przechodzi się do etapu **etycznego**. 
Jednak tu jest paradoks, etap etyczny jest ukazany w *Albo-albo*, to jest też 
odnalezione w tych pismach, to są listy człowieka, który stara się nawrócić 
estetę z pierwszego tomu. (Nie wiadomo co z *dziennikiem uwodziciela*, czy to 
jedna osoba, czy dwie osoby?) To jest głos rozsądku, tu po raz pierwszy 
Kierkegaard jest dosyć wyrozumiały dla Hegla. Etap etyczny to etap heglowski, 
czyli obiektywności. Poszanowania tradycji, instytucji, więzów małżeńskich, 
tego, co społeczne. Tutaj mamy głos rozsądku, który apeluje, że człowiek musi 
wybrać siebie samego. Wybrać, najlepszą drogą jest *rozpacz*. Ta rozpacz będzie 
tak silna, że przejdzie w coś pozytywnego. Będzie taką siłą, jak ironia. Rozpacz 
pchnie mnie na wyższy etap mojego rozwoju. Przejdę od tego, co jest jednostkowe, 
co jest związane z moją źle rozumianą wolnością, co jest związane z moim pędem 
ku twórczości, swobodzie, szybowaniu, przebieraniu w możliwościach, muzyce, 
poezji, ona mnie z tego wyrwie i nakaże mi patrzeć na wartości tzw. obiektywne, 
czyli na przykład na etykę, w sposób pełen posłuszeństwa i tam szukać 
rozwiązania tego, co jednostkowe, w oparciu o to, co ogólne. To jest jedyny 
ukłon *błazeńskiego kapelusza Kierkegaarda* w stronę Hegla. Jest tak, że 
estetyka się utopi we własnym niespełnieniu, w obsesjach, rozpaczach, 
melancholiach. Ma wiele dobrych cech (co będziemy widzieć, jak przeczytamy 
*Dziennik* estety), ale ona nie wystarcza, jednak nie należy myśleć, że 
wystarczy też etap etyczny, powie już sam Kierkegaard. Etap etyczny chciałby 
pozbawić człowieka bardzo cennego wsadu subiektywności i jednostkowości, ale 
tutaj przez estetę pojętego wręcz opacznie, i włożyć włożyć pewną treść ogólną, 
a tego się nie da zrobić. Czyli trzeba będzie, tak jak mówiłeś, Heglu, 
zanegować, ale negując nie zostawić nic z elementów, które są poprzedzające, to 
nie jest synteza. Dopiero odniesienie do trzeciego porządku, który Kierkegaard 
nazwie porządkiem wiary, może uczynić, że jednostka swoją jednostkowość nie tyle 
uchroni, ale ją zbuduje w autentyczny sposób. To jest pierwszy zarys tego, co 
można by nazwać filozofią Kierkegaarda.

### Podsumowując

Młody człowiek, który ma pewne skrzywienia charakterologiczne. Jest outsiderem, 
buntownikiem, jest niesamowicie nowatorski, łączy tradycję z nowymi treściami. 
Wpada na metodę komunikacji pośredniej, po raz pierwszy w dziejach filozofii 
posługuje się pseudonimem, a więc częścią swojej osobowości twórczej, i wyposaża 
ją w część swoich poglądów, które muszą zostać skonfrontowane z innymi 
poglądami, aby zachować dla siebie ostatnie słowo i robi to. Pokazuje rozwój 
(próbę, projekt) tego, co zostanie nazwane egzystencją autentyczną. Ta 
egzystencja musi być odniesiona do czegoś, co jest absolutnie jednostkowe, 
absolutnie autentyczne i jedyne, ale nie dane nam nigdy wprost. To jest pewien 
obrys, wprowadzenie do filozofii Kierkegaarda.
















































