# Krytyka Kantowskiej koncepcji czasu i przestrzeni obecnej w estetyce transcendentalnej

### Miłosz Dudek

## Wstęp

## Krytyczny zwrot Immanuela Kanta

Immanuel Kant był bez wątpienia jednym z najważniejszych filozofów nowożytnych. 
Do historii przeszły przede wszystkim jego wysiłki naukowe, których celem miało 
być stworzenie koncepcji krytycznej, która zajmowała postawę minimalistyczną. 
Miała ona dokonać rewizji metodologii filozoficznej jasno i ostatecznie 
określając jej granice tak, aby filozofia stała się rzeczywiście naukowa. Kant 
pisze tu o samej "metodzie (…), która wykreśla cały zakres nauki" (Kant, 2010, 
B XXII), aby nie było w niej miejsca na snucie hipotez, których nie da się 
w żaden sposób udowodnić, które nie są uprawnione na gruncie ludzkiego poznania. 
Do tego ostatniego sam Kant we wczesnych pracach wykazywał pewne skłonności, na 
przykład w "Powszechnej historii naturalnej i teorii nieba", gdzie prowadzi 
niczym niepoparte rozważania na temat powstawania galaktyk (Russel, 2012, s. 
803).

Zerwanie z klasyczną metodą uprawiania metafizyki, którą Kant znał ze studiów 
poświęconych myśli przede wszystkim Leibniza, odbyło się poprzez całkowite 
odwrócenie trybu myślenia o rzeczywistości. Sam filozof z Królewca porównywał 
swój pomysł do przewrotu, jakiego Kopernik dokonał w astronomii -- polegał on na 
tym, że "nie myśl kształtuje się zależnie od przedmiotów, lecz, odwrotnie, 
przedmioty są zależne od myśli" (Tatarkiewicz, 1970, s. 160).

Swoją teorię Kant w pełni wyłożył w Krytyce Czystego Rozumu. Kluczowe jest 
wprowadzone przez niego rozróżnienie na zjawisko (fenomen), oraz rzecz samą 
w sobie (noumen), jako dwa składniki rzeczywistości. Ludzkie poznanie odnosi się 
"(…) jedynie do zjawisk, natomiast rzecz sama w sobie jest dla siebie wprawdzie 
rzeczywista, ale dla nas niepoznawalna" (Kant, 2010, B XX). Mimo to, możemy być 
przekonani o istnieniu rzeczy samych w sobie, ponieważ przedmiot pobudza nas do 
postrzegania -- to świat zewnętrzny jest przyczyną wrażeń, jednak to, jak te 
wrażenia są przez nas odbierane, jest zależne już od naszego umysłu, od jego 
form, które narzucamy na dane, które docierają od nas (Russell, 2012, s. 805). 
W pewien sposób to rzeczy same w sobie wywołują nasze wrażenia. "Rzeczy, które 
postrzegamy, nie są same w sobie tym, czym je postrzegamy, ani też ich relacje 
nie są tak ukonstytuowane same w sobie, jak nam się wydają" (Rohlf, 2020, tłum. 
własne). 

Wychodząc od tych tez Kant rozpoczyna budowanie estetyki transcendentalnej. Ma 
ona opisywać wszelkie zasady a priori zmysłowości. Przez oddzielenie od 
dostępnych podmiotowi przedstawień wszystkiego, co jest wyciągnięte 
z doświadczenia, co jest pewnym wrażeniem, oraz co dodaje intelekt w swoich 
pojęciach, podmiot ma uzyskać czystą naoczność i nagą formę zjawisk. Kant 
otrzymuje dwie formy zmysłowej naoczności: przestrzeń i czas. 

## Przestrzeń

### Krytyka czystego rozumu

Przestrzeń charakteryzowana jest w *Krytyce Czystego Rozumu* za pomocą czterech 
stwierdzeń. (1) Nie jest ona dla Kanta pojęciem empirycznym, nie została 
wyprowadzona z doświadczenia ani z niego abstrahowana, jak chciałby Hume. 
Ponadto (2) jest "koniecznym wyobrażeniem a priori leżącym u podłoża wszelkich 
zewnętrznych danych naocznych", a więc nie jest niezależna od podmiotu 
poznającego, oraz jest dopiero warunkiem możliwości wystąpienia w jego percepcji 
wszelkich zjawisk. Co więcej ma ona (3) nie być ogólnym pojęciem stosunków 
między rzeczami, lecz czystą naocznością, co jest wyrazem sprzeciwu Kanta wobec 
relacyjnej koncepcji przestrzeni, którą zaprezentował Leibniz między innymi 
w swojej polemice z Clarkiem. Przestrzeń należy również (4) "(…) wyobrażać sobie 
jako nieskończoną daną nam wielkość" (Kant, 2010, B 38 -- B 40).

Z tych tez wynika, że przestrzeń jest realna jedynie dla podmiotu w odniesieniu 
do tego, co może się mu jawić z zewnątrz jako przedmiot. Przestrzeń nie jest 
realna w odniesieniu do rzeczy samych w sobie (Kant, 2010, B 44).

Z tezy drugiej wywnioskować można ponadto, że skoro przestrzeń jest "(…) 
wyobrażeniem a priori, które leży koniecznie u podłoża zjawisk zewnętrznych", to 
będzie ona określała formę wszystkich wrażeń dochodzących do podmiotu. Ma to 
bardzo mocne ontologicznie konsekwencje: geometria, która również zdaniem Kanta 
jest dana a priori, ma wynikać wprost z formy naoczności, jaką jest przestrzeń. 
Powinna ona opisywać niezawodnie wszystkie zjawiska, których doświadczamy jako 
pochodzące z zewnątrz.

Zdaje się, że to stwierdzenie daje szerokie możliwości atakowania koncepcji 
Kanta. Geometria, którą autor *Krytyki czystego rozumu* uznaje za obowiązującą 
i konstytuującą wszelkie zjawiska, jest geometria euklidesowa (Janiak, 2022). 
Mogłoby się wydawać, że odkrycie geometrii nieeuklidesowych niemal w tym samym 
czasie przez Gaussa, Schweikarta, Bolyaia i Łobaczewskiego jest czymś, po czym 
koncepcja Kanta nie może być uznana za słuszną. Przykładowo w koncepcji 
Łobaczewskiego przez punkt położony poza daną prostą można poprowadzić 
nieskończoną liczbę prostych nieprzecinających ją, suma kątów w trójkącie jest 
mniejsza niż 180 stopni a stosunek okręgu do jego średnicy jest większy niż 2 pi 
(Sklar, 1974, s. 18-19). Wszystkie te twierdzenia są sprzeczne z aksjomatami 
geometrii euklidesowej, Kant uznałby je więc za apriorycznie nieprawdziwe.

Jednak, wbrew pozorom, samo powstanie geometrii nieeuklidesowych nie stanowi 
zarzutu nie do odparcia w ramach koncepcji Kanta. Sam niemiecki filozof nie 
uznawał przecież tej dziedziny matematyki za naukę o charakterze analitycznym -- 
przeciwnie, postulował, by jej stwierdzenia pozostały syntetyczne. Można uznać 
za Maudlinem (2005, s. 157), że dzięki temu można w duchu *Krytyki czystego 
rozumu* przewidzieć powstanie czysto formalnej nauki w ramach matematyki, "(…) 
której wytworem byłby zbiór aksjomatów które byłyby różne od tych proponowanych 
przez Euklidesa, jednak nadal nie popadłaby ona w sprzeczność". Oczywiście do 
momentu, gdy nie zaczniemy twierdzić, że ta geometria jest nie tylko wnioskiem 
z pewnych aksjomatów, nie ma charakteru czysto formalnego, ale także możemy ją 
sobie wyobrazić.

Okazuje się jednak, że dysponujemy argumentem znacznie silniejszym, niż tylko 
wyobrażenie. Tym jednak, co zdaniem Maudlina pogrąża ostatecznie kantowską 
teorię, jest włączanie geometrii nieeuklidesowych do teorii naukowych, które 
opisują świat, a zwłaszcza przestrzeń. Jest to ta sama przestrzeń, która miała 
być, wedle Kanta, formą naszego umysłu. Żadne zjawisko, które się w niej 
pojawiało, nie mogło zaprzeczać postulatom Euklidesa. Wedle fizyki istnieją 
natomiast zjawiska, które jawią się nam jako dane w zmysłach, do których opisu 
nie możemy stosować geometrii euklidesowej nie wikłając się w dostarczane "ad 
hoc" dodatkowe siły. Najsłynniejszym z takich przykładów jest obserwacja 
dokonana w 1915 roku, która potwierdziła przewidywania wyprowadzone z ogólnej 
teorii względności Einsteina. Okazało się, że pewne obserwacje dają się opisać 
przez specyficzne zakrzywienie przestrzeni, które jest spowodowane efektami 
grawitacyjnymi. Ich opisowi odpowiada model geometrii nieeuklidesowej (Maudlin, 
2005, s. 157). Dobitnie pokazuje to, że zjawiska w przestrzeni nie dają się 
opisać za pomocą geometrii euklidesowej, co wykazuje niezgodność koncepcji Kanta 
z danymi empirycznymi.

Neokantyści próbowali radzić sobie z powyższym argumentem przez znaczne 
osłabienie koncepcji Kanta. Jedną ze strategii jest przejście na poziom pewnej 
"przestrzeni wizualnej", jak ją nazywa Hatfield, czy "przestrzeni fenomenalnej" 
w nomenklaturze Strawsona (Hatfield, 2006, s. 89). Zgodnie z tym podejściem 
przestrzeń miałaby być pojęciem stosowanym jedynie do bezpośredniej sfery 
naszych zjawisk, jest czymś, co nie ma zastosowania dla przestrzeni fizycznej. 
Odnosząc się do przykładu pomiaru ugięcia się wiązki światła w pobliżu znacznego 
pola grawitacyjnego, zgodnie z tym podejściem tłumaczyć to zjawisko można tak, 
że w umyśle podmiotu obserwującego wiązka światła, która w geometrii 
nieeuklidesowej biegnie po prostej -- po najkrótszej drodze między dwoma 
punktami -- jest obserwowana jako zakrzywiona. Oznacza to, że przy teoretycznym 
opisie jej ruchu nie są spełnione aksjomaty Euklidesa, jednak w bezpośrednim 
postrzeganiu wiązkę tę widzimy tak, jakby przestrzeń, w której się ona porusza, 
była przestrzenią euklidesową. Zakłada to wyróżnienie dodatkowej struktury 
koniecznej do opisu świata -- sam Strawson wyróżnia także "przestrzeń widocznych 
percepcji", która może być nieeuklidesowa.

Przyjmując taką próbę obrony tego, co przetrwało z oryginalnej koncepcji Kanta, 
zgadzamy się na wizję człowieka istniejącego na podobieństwo urojonych istot 
z eksperymentu myślowego Poincare'go (1908, s. 202). Świat opisywany przez 
francuskiego filozofa zamknięty jest w kuli wewnątrz której panują specyficzne 
warunki -- temperatura zmniejsza się wraz ze zbliżaniem do krawędzi świata, wraz 
z nią ciała stają się coraz mniejsze. Pokazuje on, że jeśli hipotetyczni 
mieszkańcy tej kuli stworzyliby geometrię, byłaby to geometria nieeuklidesowa. 
Mielibyśmy więc do czynienia z dwoma geometriami świata -- stworzoną przez 
istoty zamieszkujące kulę oraz z drugą -- realną, do której nie mają one 
dostępu.

Moglibyśmy przyjąć, że człowiek żyje w świecie, który nie jest nam bezpośrednio 
dany, a do opisu zjawisk najbliższych najlepiej nadaje się geometria 
euklidesowa. Jednak w tej wizji widać, że przyjęcie dwóch geometrii: obiektywnej 
oraz dostępnej naszemu poznaniu, prowadzi do tego, iż stosowaną geometrię 
miałyby wyznaczać względy praktyczne. Mogłoby dochodzić do jej rewizji wraz 
z rozwojem nauki. Takie ujęcie problemu prowadzi nas więc dokładnie do tego, 
czego Kant chciał uniknąć -- do geometrii wywiedzionej z empirii. Choć 
oczywiście wciąż można utrzymywać, że geometria dostępna ludzkiej naoczności 
w tej sytuacji byłaby euklidesowa, są argumenty przemawiające przeciwko nawet 
tak okrojonej koncepcji przestrzeni.

W wizji, która została, przedstawiona, przestrzeni wizualnej którą poznajemy 
odpowiada pewnej przestrzeni niedostępnej, a przynajmniej niedostępnej od razu. 
Możemy się do jej rozumienia zbliżać przez próbę opisu zjawisk w świecie. Takim 
opisem zajmowałaby się fizyka teoretyczna, która utraciłaby zakładaną przez 
Kanta możliwość wydawania sądów syntetycznych a priori -- jej twierdzenia 
musiałyby dostosować się do danych empirycznych. Natomiast poza tą "przestrzenią 
wyższego rzędu" istniałaby jeszcze sfera zjawisk samych w sobie, które nie 
podlegałyby żadnemu możliwemu poznaniu, ponieważ nie mają przełożenia na żadne 
formy naoczności. Tak jak zakłada Kant, rzeczy same w sobie byłyby przyczynami 
wszystkich wrażeń zmysłowych, które dochodzą do świadomości podmiotu i musiałyby 
być przez nią ujmowane w formie przestrzeni wizualnej za pośrednictwem 
przestrzeni niedostępnej.

Takie ujęcie krytykuje Bertrand Russell (2012, s. 814-5). Założeniem kantowskim 
jest, że postrzeżenia ludzkiej zmysłowości mają przyczyny zewnętrzne. Te 
przyczyny rzecz jasna są jakościowo różne od postrzeżeń danych nam przez 
naoczność. Jednak musi istnieć pewne podobieństwo strukturalne między 
postrzeżeniami a systemem ich przyczyn. Podobnie musi istnieć pewna korelacja 
między przestrzenią daną nam w postrzeżeniu a przyczynami postrzeżeń, choćby 
nawet same przyczyny nie dawały się opisać w terminach przestrzennych. Okazuje 
się więc, że zgodnie z tym stanowiskiem istnieją dwie przestrzenie -- jedna 
subiektywna i druga obiektywna. Russell tym samym dochodzi inną drogą do tego 
samego wniosku, który poprzednio wyprowadzony był przy pomocy rozumowania 
Hatfielda, Strawsona a następnie Poincare'go.

Russell argumentuje następnie (Ibid.), że w takim razie "nie ma żadnej różnicy 
między przestrzenią a pozostałymi aspektami percepcji, takimi jak barwy czy 
dźwięki. Wszystkie tak samo, w ich formach subiektywnych, znane są empirycznie; 
wszystkie tak samo, w ich formach obiektywnych, są wywnioskowane (…). Nie ma 
w ogóle powodu uważać nasze poznanie przestrzeni za w jakikolwiek sposób 
odbiegające od naszego poznania barwy, dźwięku i zapachu". Nie ma więc żadnej 
podstawy, aby przestrzeń uznać za wyróżnioną. Nawet, jeśli ją za taką uznamy, to 
nasz opis świata wymaga przestrzeni obiektywnej, która jest czymś, co nie jest 
zgodne z postulatami Kanta. Na dodatek utrzymywanie, że istnieje "przestrzeń 
fenomenalna" jest jedynie obciążeniem metafizycznym -- postuluje się coś, co nie 
ma żadnej mocy eksplanacyjnej, a jest kosztowne ontologiczne, ponieważ wprowadza 
byt szczególnego rodzaju. Powołując się na minimalizm, który ma przyświecać 
metodzie krytycznej Kanta, należałoby więc utożsamić przestrzeń subiektywną 
i obiektywną odbierając jej tym samy status formy naoczności, a uzależniając od 
warunków empirycznych odrzucając tym samym całkowicie kantowską koncepcję 
przestrzeni.

### Niezgodne odpowiedniki

Kant dochodzi do sformułowania poglądu przedstawionego w estetyce 
transcendentalnej również inną drogą. Posługuje się rozumowaniem, które było mu 
bliskie już w okresie przedkrytycznym. Wtedy służyło mu ono do innego celu, 
jednak finalnie zostało zastosowane również do ugruntowania poglądu, iż 
przestrzeń jest formą naoczności nakładaną na postrzeżenia przez podmiot i nie 
przysługuje przedmiotom percepcji.

Pierwotnie argument, który został nazwany argumentem z "niezgodnych 
odpowiedników" został przedstawiony przez Kanta w roku 1768 w pracy "Von dem 
ersten Grunde des Unterschides der Gegenden im Raume". Przytaczam go za pracą 
Gołosza (2001, s. 49-51). Kant występuje w tym dziele jeszcze jako obrońca 
substancjalnej teorii przestrzeni przeciwstawiając się koncepcji 
leibnizjańskiej, w której przestrzeń ma być jedynie zestawem relacji 
zachodzących między poszczególnymi ciałami. Kant przeprowadza eksperyment 
myślowy, w którym należy sobie wyobrazić, że "pierwszą stworzoną rzeczą jest 
ludzka ręka -- niewątpliwie mamy do czynienia z ręką lewą albo prawą. Jednak 
według relacjonistycznej teorii pierwszą stworzoną rzeczą nie mogłaby być ani 
prawa, ani lewa ręka, ponieważ relacje wzajemne i położenie części ręki względem 
siebie są dokładnie takie same w przypadku prawej i lewej ręki, które są swoimi 
dokładnymi zwierciadlanymi odbiciami" (Ibid.).

Niezgodne odpowiedniki zostaną później przez Kanta przywołane w "Prolegomenie" 
do obrony przestrzeni jako formy naoczności. Jeśli dane są "dwie rzeczy 
całkowicie jednakowe pod każdym względem, jaki tylko w każdej z nich z osobna 
można poznać (we wszystkich własnościach należących do wielkości i jakości), to 
musi (…) z tego wynikać, że jedną z nich we wszystkich przypadkach i stosunkach 
można postawić na miejscu drugiej, przy czym zamiana ta nie spowoduje 
najmniejszej nawet dostrzegalnej różnicy." (Kant, 1993, §13). Jednak okazuje 
się, że w przypadku "niezgodnych odpowiedników", które są bryłami powstałymi za 
pomocą "lustrzanego odbicia" niektórych przedmiotów, nie da się ich na siebie 
nałożyć. Bardziej precyzyjną definicję "niezgodnych odpowiedników" przedstawia 
Earman (za: Gołosz, 2001, s. 51), mają to być takie obiekty O i O', których 
powierzchni nie można doprowadzić do pokrywania się "przez żaden sztywny ruch 
(składający się z translacji i obrotów), a można to zrobić poprzez kombinację 
sztywnych ruchów oraz (…) odbić" (Ibid.). Kant przywołuje przykład trójkątów 
powstałych na przeciwległych półkulach, równie dobrze możemy użyć przykładu 
z dłońmi.

Kant argumentuje, że nie ma w tym przypadku "żadnych różnic wewnętrznych, które 
by (…) intelekt mógł pomyśleć, a przecież różnice te są wewnętrzne" (Kant, 1993, 
§13). Jako że przedmioty te mają nie być przedstawieniami rzeczy, jakimi one są 
same w sobie, tylko naocznymi danymi zmysłowymi, Kant twierdzi, iż tej różnicy 
"nie możemy uczynić zrozumiałą za pomocą żadnego pojęcia, lecz tylko przez 
stosunek do prawej i lewej ręki, który dotyczy bezpośrednio naoczności" (Ibid.).

Argument ten atakuje Earman (za: Gołosz, 2001, s. 50). Twierdzi on, że jeśli 
relacje wewnętrzne pomiędzy częściami ręki są ograniczone tylko do relacji 
pozostawania w danej odległości, współliniowości i tworzenia kąta, to faktycznie 
relacje dla obu dłoni są takie same. Jednak Earman rozważa też co się stanie po 
wprowadzeniu do tego układu przestrzeni, która może być również rozumiana (choć 
Earman pierwotnie argument ten formułuje w odniesieniu do koncepcji 
substancjalnej) jako forma zmysłowej naoczności. Okazuje się, że rozszerzenie 
listy relacji zachodzących między częściami o relacje zachodzące także między 
punktami w przestrzeni zajmowanej przez ciało, nic nie zmienia. To pozostaną te 
same relacje. Wprowadzenie przestrzeni w żaden sposób nie pozwala poradzić sobie 
z problemem, jak chciałby Kant.

Natomiast nieuprawnione wydaje się powołanie się Kanta na stosunek do prawej 
i lewej ręki, który to stosunek ma dotyczyć bezpośrednio naoczności. Jeśli 
podmiot ma się odwołać do prawej i lewej ręki, to są, jak się wydaje, trzy 
opcje: albo prawa i lewa ręki są dane a priori tak samo jak przestrzeń, albo 
relacja ręki do prawej i lewej ręki jest dana a priori, albo wprowadzamy do 
naoczności prawą i lewą rękę. Pierwszą opcję odrzuciłby Kant, ponieważ ręce, 
jako pewna naoczność, znajdować się mają w przestrzeni, nie mogą więc same być 
formą naoczności. Druga opcja nie może być przyjęta jako uzasadnienie, ponieważ 
jeśli nawet dana by była taka relacja, to na mocy założenia eksperymentu 
w czystej naoczności bez odniesienia nie bylibyśmy w stanie odróżnić ręki prawej 
od lewej, nie wiedzielibyśmy więc do czego odnosimy daną rękę. Natomiast 
wprowadzenie pewnej danej empirycznej do naoczności przeczy założeniu 
eksperymentu myślowego, w którym nie mamy żadnego zewnętrznego punktu 
odniesienia, poza relacjami poszczególych części ręki. Okazuje się więc, że bez 
innego odniesienia nie da się w tej sytuacji, na podstawie przedstawionych przez 
Kanta założeń, odróżnić ręki prawej od lewej, wprowadzenie przestrzeni jako 
formy naoczności niczego tu nie zmieni.

## Czas

Kantowska koncepcja czasu bardzo przypomina koncepcję przestrzeni. 
W szczególności czas dla Kanta również nie jest pojęciem wyprowadzonym 
z jakiegokolwiek doświadczenia, jest wyobrażeniem koniecznym leżącym u podłoża 
wszelkich danych naocznych, ma tylko jeden wymiar, różne czasu mają być 
częściami jednego czasu. Ma on też być nieskończony -- każdy określony przedział 
czasu jest możliwy tylko przez ograniczenie jedynego czasu, który stanowi 
podłoże (Kant, 2010, s. 82,3).

Jednak w przypadku czasu zachodzi pewna kluczowa różnica: dla autora *Krtyki 
czystego rozumu* przestrzeń jest czystą formą zewnętrznej naoczności, czas 
natomiast ma być formą zjawisk w ogóle. (Ibid. s. 85). Nie przysługuje mu 
absolutna realność, w której przysługiwałby rzeczom "jako ich warunek lub 
własność" (Ibid. s. 86,7)

Ta zmiana okazuje się być kluczowa. Nie da się tej koncepcji podważyć, jak 
zwykło się to czynić z koncepcją przestrzeni, przez sprowadzenie jej do 
nadmiarowego elementu systemu ontologicznego bez mocy eksplanacyjnej 
i postulowanie odrzucenia jako niepotrzebnej. Przy próbie takiego podejścia 
zostaną do wytłumaczenia wszelkie doświadczenia, które nie są związane 
z naocznością, przykładowo czynności umysłu same w sobie nie odnoszą się do 
wrażeń zmysłowych, potrzeba więc pojęcia, które mogłoby opisać zmiany tam 
zachodzące.

Dodatkowo koncepcje pojawiające się w fizyce i filozofii nauki zdają się 
zostawiać lukę, dzięki której istnieje możliwość opisania czasu jako 
nierealnego. Przykładowo szczególna teoria względności, opublikowana przez 
Einsteina w roku 1905, eliminuje jako archaiczne pojęcie absolutnego czasu 
uzależniając jego upływ od prędkości obserwatora (Hawking, 1990, s. 29). 
W kontraście do przestrzeni, której fizyka nie uzależnia od obserwatora, 
w przypadku czasu istnieje możliwość obrony teorii czasu Kanta jako czegoś, co 
dysponuje jedynie empityczną realnością.

Russell (2012, s. 815) krytykuje koncepcję czasu w *Krytyce czystego rozumu* 
odnosząc się do pojęcia "wyprzedzania". Argumentuje on, że słowo to powinno mieć 
absolutne znaczenie, niezmienne w żadnej sytuacji. Natomiast w podanym przez 
niego przykładzie, gdy rozmawia dwoje ludzi, to słyszenie rozmówcy wyprzedza 
odpowiedź z punktu widzenia podmiotu, natomiast z punktu widzenia "obiektywnej 
fizyki" mówienie wyprzedza słyszenie. Jednak wszelkie zarzuty Russella można 
również, zdaje się, odnieść bezpośrednio do teorii względności, w której można 
wyróżnić punkt widzenia podmiotu oraz pewnego zewnętrznego obserwatora 
(oczywiście nie ma tu mowy o perspektywie "obiektywnego świata fizyki"). Nie 
wydaje się więc, żeby ten zarzut był znaczący, wszak można także przyjąć, że to 
pojęcie "wyprzedzania" wymaga doprecyzowania.

Jeśli chodzi o brak obiektywnej realności czasu, to zdaje się, że dowody 
późniejszych filozofów potwierdzają, że nie możemy w prosty sposób przypisać 
czasowi realności bez odniesienia empirycznego. Najbardziej znaczącym przykładem 
takiego rozumowanie jest bez wątpienia argumentacja McTaggarta.

Brytyjski filozof w swojej pracy [rekonstruuję argument na podstawie (McTaggart, 
1927, s. 362,364) oraz (Loux, 2021, s. 224,238)] wprowadza dwa sposoby opisu 
położenia w czasie. Pierwszy sposobem jest taki, w którym każde położenie jest 
opisywane jako wcześniejsze lub późniejsze w stosunku do wydarzenia innego. 
Relacja ta musi być przechodnia i asymetryczna. Autor nazywa ją serią B, można 
ją rozumieć jako ciąg, który prowadzi od pozycji wcześniejszych, do 
późniejszych. Drugi sposób opisu opiera się na założeniu, że każde położenie 
w czasie można opisać jako przeszłe, teraźniejsze lub przyszłe. Taki opis jest 
serią A.

Te serie różnią się pod fundamentalnym względem: w serii B każde zdarzenie ma 
ustalone, niezmienne położenie. Natomiast w serii A dostrzec można swoistą 
dynamikę -- zdarzenia zmieniają swój status względem tej serii, zdarzenia 
przyszłe przechodzą w teraźniejsze a następnie stają się przeszłe.

Serie A i B, zdaniem McTaggarta, są wymagane równocześnie, aby można było mówić 
o realności czasu. Jeśli mówi się o czasie, to zakłada się również, jego 
zdaniem, pewną zmianę.

Brytyjski filozof najpierw dowodzi, że seria B zakłada istnieje serii A. Relacja 
bycia wcześniejszym/późniejszym jest stała, aby zaszła zmiana, musi nastąpić, 
zdaniem McTaggarta, przekształcenie w zdarzeniach, które łącznie konstytuują 
świat. Nie jest to możliwe w ramach opisu serii B, jeśli nie zmienimy zdarzeń, 
które ją tworzą. Jeśli zdarzenia mają tworzyć schemat czasowy, muszą więc 
zmieniać się pod względem określeń typu A. Okazuje się więc, że pod tym względem 
seria A jest bardziej podstawowa, od serii B.

Następnie Brytyjczyk skupia się nad analizą serii A -- stwierdza on, że 
własności bycia przeszłym, teraźniejszym i przyszłym są ze sobą niezgodne. Jeśli 
zdarzenie możemy opisać za pomocą jednego z tych pojęć, to znaczy, że pozostałe 
nie dają się do niego zastosować. Jednak jeśli zakłada się istnienie serii A, to 
każde jej zdarzenie ma wszystkie trzy te własności, ponieważ do istoty tej serii 
należy przechodzenie z jednej własności w inną. Skoro jednak jest niemożliwe, by 
zdarzenie miały wszystkie trzy z tych własności, to seria A nie może istnieć.

Założenie więc istnienia serii A prowadzi do sprzeczności i musi być odrzucona 
wraz z realnością serii B, a w związku z tym czas również musimy określić jako 
nierealny. Sam McTaggart przywołuje w tym miejscu Kanta, jako myśliciela, który, 
na innej drodze, dochodzi do tego samego wniosku o nierealności czasu. Wydaje 
się więc, że postulat Kanta, aby czas traktować jako formę naoczności, 
pozbawiając go realnego istienia, znajduje w argumencie McTaggarta cennego 
sojusznika.

## Zakończenie

## Bibliografia

- Kant I. (2010). Krytyka czystego rozumu. Warszawa: Wydawnictwo Naukowe PWN
- Kant I. (1993) Prolegomena do wszelkiej przyszłej metafizyki która będzie 
mogła wystąpić jako nauka. Warszawa: Wydawnictwo Naukowe PWN
- Russell B. (2012). Dzieje zachodniej filozofii. Warszawa: Wydawnictwo Aletheia
- Tatarkiewicz W. (1970). Historia filozofii, t. II. Warszawa: Wydawnictwo 
Naukowe
- Sklar L. (1974), Space, Time and Spacetine. Berkeley: University of California 
Press
- McTaggart J.M.E. (1927) The Nature of Existence w: Hempoliński (1994), s. 
362-364
- Loux M.J. (2021) Metafizyka współczesne wprowadzenie. Lublin: Wydawnictwo KUL
- Maudlin T. (2005) The Tale of Quantum Logic w: Ben-Menahem Y. Contemporary 
Philosophy in Focus. Cambridge: University Press
- Hatfield G. (2006) Kant and modern philosophy. Cambridge: University Press
- Poincare H. (1908). Nauka i hipoteza. Warszawa: Nakład J. Mortkowicza
- Gołosz J. (2001). Spór o naturę czasu i przestrzeni. Kraków: Wydawnictwo 
Uniwersytetu Jagiellońskiego
- Hawking S. (1990). Krótka historia czasu. Warszawa: Wydawnictwo Alfa
- Janiak A. "Kant’s Views on Space and Time", The Stanford Encyclopedia of 
Philosophy (Summer 2022 Edition), Edward N. Zalta (ed.), forthcoming URL 
= <https://plato.stanford.edu/archives/sum2022/entries/kant-spacetime/>.
- Rohlf M. "Immanuel Kant", The Stanford Encyclopedia of Philosophy (Fall 2020 
Edition), Edward N. Zalta (ed.), URL 
= <https://plato.stanford.edu/archives/fall2020/entries/kant/>.






























































