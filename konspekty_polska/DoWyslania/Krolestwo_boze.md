## Konspekt tekstu Augusta Cieszkowskiego

### Królestwo boże na ziemi jako rozwiązanie kwestii narodowej

Autor zaczyna od rozważenia *rzeczypospolitej idealnej* -- chrześcijański 
Kościół słowa. Ma to być zgromadzenie wiernych, zjednoczonych nie w sposób 
realny ani w zwyczajowym tego słowa znaczeniu *państwowy*. Ma to być 
społeczeństwo doskonałe, będące jednak tylko *słowem* Królestwa Bożego w sensie 
realnym.

Co do Królestwa Bożego w pełnym tego słowa znaczeniu, to jest ono odwiecznie 
poza naszym światem, jednak ma się urzeczywistnić także w realności ziemskiej. 
Ma być nie tylko słowem, czyli pewną możliwością, potencją, ale i aktem.

Zanim Królestwo to pojawi się, musi nastąpić przemiana ludzkości -- każdy musi 
odkryć, że jest bliźnim innych, że wszystkie narody są równe. Kiedy to się 
stanie, otworzy się droga do stworzenia jednego, powszechnego zgromadzenia ludzi 
ponad narodami. Nie chodzi o zniesienie państwa jako takiego i zastąpienie go 
światową wspólnotą, ta wspólnota ma być raczej unią państw zachowujących swoją 
odrębność i w tej wspólnocie w pełni wykorzystujących swój potencjał. Ta relacja 
przedstawiona jest analogicznie do jednostki w społeczeństwie -- tak jak 
poszczególny obywatel nie tracąc swojej indywidualności i odrębności nie zatraca 
się w społeczeństwie, lecz w pełni może się w nim rozwijać pracując dla jego 
dobra, tak poszczególne narody w ramach Królestwa Bożego powinny mu 
podporządkować partykularne cele.

Cieszkowski prowadzi następnie rozważania dotyczące przejścia ze stanu 
dotychczasowego do owego Królestwa. Porównuje sytuację, w której narody istnieją 
oddzielnie i skupiają się na własnych celach, do *stanu natury* -- hipotetycznej 
sytuacji, która miała istnieć przed zjednoczeniem się jednostek w społeczeństwo. 
Twierdzi, że stan taki narody mają już za sobą, że w czasach ówczesnych 
obserwować mógł raczej związki pewnych państw zawiązane drogą dyplomatyczną. 
Mimo tych związków jego spojrzenie na sytuację geopolityczną nie jest 
optymistyczne -- w związkach między państwami widzi prawo silniejszego, jako 
jedyne, co zapobiega konfliktom. To autorowi nie wystarcza, chce on ograniczenia 
sytuacji, którą, parafrazując Hobbesa, nazywa stanem, w którym *naród narodowi 
wilkiem*, chce powszechnego trybunału, który byłby ostateczną instancją 
prawodawczą. Zapowiedzią takiego trybunału są rozwiązania dyplomatyczne, coraz 
powszechniej rozwiązujące międzynarodowe konflikty.

### Królestwo boże na ziemi jako rozwiązanie kwestii społecznej

Cieszkowski zaczyna tę część od pobieżnego zreferowania poglądów utopijnych 
socjalistów francuskich -- St. Simona i Fouriera. Ich postulaty uznaje za próbę 
zrealizowania obecnej w modlitwie *Ojcze nasz* prośby: *chleba naszego 
powszedniego daj nam co dzień*. Uznaje projekt socjalistyczny za coś, co będzie 
w stanie spełniać podstawowe potrzeby człowieka -- nie tylko te, które ówcześnie 
uznane były za podstawowe, ale też te, które wraz z rozwojem cywilizacji, 
w takie się przemienią.

Autor mierzy się następnie z zarzutem, iż brak konieczności pracy na, aby 
zapewnić sobie przetrwanie, doprowadzi do lenistwa wśród ludzi. Uważa on, że nie 
możemy dochodzić do takich wniosków, nie zdawszy sobie wcześniej sprawy, że 
jeśli coś w danej sytuacji dziejowej zdaje się rodzić dane konsekwencje, to nie 
znaczy, że przy zmianie warunków będzie rodzić takie same. Przez przebudowę 
społeczeństwa skutki, które dzisiaj są niepojęte, jutro mogą okazać się normą. 
Nikt, zdaniem Cieszkowskiego, nie pozostanie na zaspokajaniu minimalnych 
potrzeb, gdy praca przez lepszą organizację stanie się przyjemnością.

Społeczeństwo potrzebuje, aby rozwiązać kwestie społeczne, przejść przez trzy 
przemiany:

1. Religijno moralną, która ustali nowe stosunki religijne, dając ludziom pokarm 
duchowy
2. Intelektualną, dzięki której każdy będzie miał dostęp do bezpłatnej edukacji, 
co sprawi, iż postęp społeczny nastąpi na niespotykaną dotąd skalę
3. Intelektualno praktyczną, dzięki której ludzie pracy nie zaprzestaną rozwoju 
i będą gotowi przystosować się do zmian w sposobach produkcji.

To ma stanowić *chleb powszedni*, który pomoże rozwiązać problemy społeczne 
w Królestwie bożym na ziemi.

Nad społeczeństwem ma panować władza, która zapanuje nad indywidualizmem, który 
autor uznaje za zagrażający ówczesnemu społeczeństwu. Jednak nie ma być ona być 
dziedziczona, czy też nadawana na mocy autorytetu, lecz rodzić się samoistnie, 
wychodzić z podziwu społeczeństwa dla jednostki wybitnej, która zostaje wybrana 
na ich władcę. Takie jednostki mają w Królestwie bożym stanowić senat, który 
zagwarantuje to, że głos każdej jednostki nie pozostanie bez echa.

