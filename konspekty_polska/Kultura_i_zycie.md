## Konspekt tekstu Stanisława Brzozowskiego

### Kultura i życie

Autor rozpoczyna tekst od wskazania dwóch z pozoru sprzecznych tendencji 
w ówczesnej kulturze polskiej: lekceważenia ideowości, szczególnie zauważalne 
u publicystów i rezygnacji z rzeczywistości, którą mają się odznaczać ludzie 
zajmujący się sztuką, filozofią.

Brzozowski dopatruje się elementu wspólnego między tymi zjawiskami -- w obu 
przypadkach w gruncie rzeczy chodzi o lekceważenie i zwątpienie. Zagadnienia 
dotyczące kultury są traktowane jako kwestia czysto subiektywna.

Następnie Autor stwierdza, że choć ekonomiczna sfera bytowa człowieka jest 
najłatwiejsza w opisie, to jednak nie ona odpowiada w całości za przekształcenia 
zagadnień kultury wysokiej -- nie odpowiada za to jedynie materialna baza. 
Brzozowski powołuje się na koncepcję Marksa, zgodnie z którą rzecz jasna 
człowiek musi opanować mechanizmy ekonomiczne, które dotychczas nim rządzą, 
jednak nie żyje on po to, aby utrzymać się przy życiu. Działalność twórcza 
ludzkości jest przez twórcę koncepcji materializmu historycznego opisywana jako 
podstawowa i pierwotna, jest sferą spełniania się człowieka, a nie tylko 
odbiciem interesów i walk ekonomicznych.

Zdaniem Brzozowskiego w dotychczasowej historii ludzkości nie mieliśmy do 
czynienia z całkowitym wyzwoleniem się spod władzy mechanizmów ekonomicznych. 
Jedynie niektóre warstwy społeczne były od nich wolne, dzięki temu mogły one 
tworzyć kulturę, która była oparta na cząstkowym wyzwoleniu. Przez to opierała 
się ona zawsze na pewnej konwencji, która jednak początkowo zaspokajała potrzeby 
wyrazu artystycznego twórców. Jednak po pewnym czasie stawała się ona 
ograniczeniem twórczości, przez co kultura dążyła do przemiany.

Według autora w ówczesnych czasach kultura była w fazie końcowej, nie 
posiadająca wiary we własne wartości, normy i konwencje, na której jest oparta. 
Nieustannie dąży więc do własnego rozkładu.

Kultura obecna jest reliktem pozostałym po okresie burżuazyjnym w rozwoju 
kulturalnym Europy. Przez to nie było sprzyjających bezinteresownemu rozwojowi 
sztuki warunków. Przez to sztuka tego okresu jest niedojrzała w takim stopniu, 
że nawet zjawiska kulturalne epok poprzednich przewyższają ją pod tym względem.

Brzozowski podsumowuje, iż taki stan rzeczy jest naturalny i zrozumiały, 
świadczy o zbliżającej się transformacji sztuki, powstaniu sztuki opartej na 
całkowitym wyzwoleniu. Nawet, jeśli na te przemiany będzie nam dane poczekać, to 
w społeczeństwie możemy dostrzec zalążki tego stanu rzeczy.

### Medyceusze

Brzozowski stawia pytanie, czy istnieje w społeczeństwie grupa ludzi prawdziwie 
oddana sztuce. Za znamienny uznaje fragment noty prasowej pokazujący, jak to 
warstwy najwyższe społeczeństwa traktują sztukę przez pryzmat pieniędzy. 
Natomiast tylko warstwa najbiedniejsza, zdaniem Autora, pała do sztuki 
prawdziwym uczuciem przejawiającym się w tym, że jej przedstawiciele są w stanie 
zrezygnować z komfortu bytowego na rzecz dzieł sztuki.

Na to zjawisko zrzuca Brzozowski winę za złą sytuację majątkową twórców. Jedynie 
inteligentny proletariat ma dźwigać kulturę.

Autor zauważa, że sztuka, to człowiek, jej prawa są prawem ludzkiego życia. To 
inteligentny proletariat jest najbardziej ludzką warstwą społeczną -- 
*Medyceuszami* społeczeństwa. To on walczy o sztukę, ponieważ jest ona jego 
prawdziwą potrzebą, a nie tylko, jak w przypadku klasy bogaczy, zbytkiem. To on 
pozwala zachować ludzkie prawa w społeczeństwie.

