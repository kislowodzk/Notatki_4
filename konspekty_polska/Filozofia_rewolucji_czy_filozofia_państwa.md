## Konspekt tekstu *Filozofia rewolucji czy filozofia państwa?* Bronisława Łagowskiego

Łagowski stawia pytanie o to, jaką filozofię Polacy powinni stosować 
w odniesieniu do działania społecznego w roku 1982. Rozważa dwie opcje -- jedną 
jest **filozofia rewolucji**, drugą **filozofia państwa**.

Termin *rewolucja* nie jest tu używany ani jako nawiązanie do rewolucji 
październikowej, francuskiej czy lutowej, ani o polskich strajkach i protestach 
z lat 1980-81. Autor mówi o rewolucji jako metodzie, która chce się utrwalić 
w państwie.

Ługowski analizuje ruch Solidarności dochodząc do wniosku, że nie jest to ruch 
rewolucyjny jak się to pojęcie rozumie na gruncie materializmu historycznego, 
ponieważ nie zmierzał do obalenia socjalizmu, a tylko istniejących struktur 
władzy. Autor stawia też mocniejszą tezę, iż socjalizmu ogólnie nie można znieść 
poprzez rewolucję, ponieważ masy wychodzące na polskie ulice na ustach mają 
przede wszystkim hasła równości, którą cenią wyżej niż liberalizm gospodarczy, 
przedsiębiorczość czy prawa wolnego rynku.

Autor przechodzi następnie do analizy systemu działającego w Polsce. Poskreśla 
on, że panujący ustrój powstał nie na drodze ewolucji, lecz od razu -- jako 
teoria, której najważniejszą składową są tezy o zniesieniu prywatnej własności 
środków produkcji i *dyktatura proletariatu*. Jednak zdaniem Łagowskiego 
stosowanie argumentacji odwołującej się do rewolucji przez partię jest 
anachronizmem, który uniemożliwia trafną reakcję na występujące kryzysy.

Państwo ma legitymizować odwołanie się do dwóch tradycji: do tysiącletniej 
tradycji Polski jako bytu politycznego oraz tradycji rewolucyjnego ruchu 
robotniczego. Zdaniem Autora ważniejszy jest tu legitymizm narodowy. Natomiast 
tradycję rewolucyjną warto wziąć w nawias, gdy nawołuje ona do działań 
sprzecznych z legalizmem, który jest kluczowy dla zachowania przez państwo 
autorytetu.

Łagowski dokonuje następnie obrony pojęcia *konserwatyzmu*. Jego zdaniem jest on 
na pewien sposób niezbędny w dobrze funkcjonującym państwie, jako zachowujący 
legalizm, egzekwujący sprawiedliwe prawo.

W państwie możliwe są dwa typy władzy: rewolucyjna i legalna. Legalna działa 
w interesie ogółu, reguły jej postępowania są jasno określone przez prawo, 
podane do powszechnej wiadomości i zrozumiałe dla ogółu. Natomiast władza 
rewolucyjna zwalcza pewną grupę społeczną, ukrywa swoje cele i reguły 
postępowania, nie posługuje się językiem dosłownym, za to korzysta 
z konspiratorów i ideologów.

Autor podkreśla, że dużo większym od konserwatyzmu zagrożeniem jest dla Polski 
atmosfera irrealizmu i utopijności. Są one w stanie sprawić, że do ludzi 
żyjących w takiej atmosferze nie dociera, że życie społeczne jest bardziej 
skomplikowane i obejmuje niespodziewane sytuacje, których nie przewidzi 
planista. W związku z tym, aby nie rodzić anarchii, państwo powinno ograniczyć 
swoją władzę do tych obszarów, które może kontrolować.

Następnie Łagowski przywołuje figurę *homo oeconomicus* -- człowieka, który 
działa analizując rzeczywistość i kieruje się egoistycznymi pobudkami. Z punktu 
widzenia moralności rewolucyjnej jest istotą upadłą, niedojrzałą. Jednak Autor 
stawia tezę, że państwo powinno *homo oeconomicus* wyzwolić, że gospodarka nie 
ma wiele wspólnego z moralnością i jedynym sposobem, aby ludzie produkowali 
towary następnie je odstępując, jest zapewnienie im korzyści majątkowej.

Autor kończy podkreślając liberalną wizję państwa, które nie powinno wnikać 
w świadomość obywateli, którzy tak czy owak pozostaną wierni swoim własnym 
interesom i pragnieniom. Zamiast tego państwo powinno skupić się na zapewnieniu 
stabilności przy oparciu się na powszechnie panujących opiniach i wierzeniach 
obywateli. Autorytet powinno budować przez dobre, zrozumiałe prawa i ich 
przestrzeganie, a nie propagandę i wprowadzanie w błąd. Zasada legalizmu pomoże 
w budowaniu państwa, które może trwać.

