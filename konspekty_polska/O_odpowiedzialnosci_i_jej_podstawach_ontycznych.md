## Konspekt tekstu *O odpowiedzialności i jej podstawach ontycznych* Romana Ingardena

### I. Główna teza rozważań

Zagadnienie odpowiedzialność była traktowana jako część etyki, natomiast trzeba 
zbadać głębsze zależności i warunki, przy których można mówić 
o odpowiedzialności.

### II. Odróżnienie rozmaitych sytuacji odpowiedzialności

1. *Ponoszenie* odpowiedzialność za coś
2. *Podejmowanie* odpowiedzialności za coś
3. *Bycie pociągniętym* do odpowiedzialności
4. *Działanie* odpowiedzialne

Pierwsze trzy są od siebie niezależne, choć zachodzą między nimi związki 
sensowe. Gdy natomiast *działamy* odpowiedzialnie, to pierwsze trzy nie muszą 
faktycznie wystąpić, ale jest to naturalna konsekwencja.

### III. Ponoszenie odpowiedzialności

Jest ono stanem, który poniekąd *sam* nakłada się na sprawcę. Stajemy się za 
czyn odpowiedzialni, skoro czynu dokonaliśmy, ale i w dalszym ciągu pozostajemy 
za niego odpowiedzialni. Tylko sprawca może się od odpowiedzialności uwolnić 
przez dokonanie innego czynu.

Ponoszenie odpowiedzialności jest pasywne, nie polega na aktywnym ustosunkowaniu 
się. Leży w zasięgu bytowym sprawcy.

**Sprawcą** może być jedynie człowiek, który w momencie działania jest świadomy, 
posiada zdolności niezbędne do opanowania sytuacji i coś uczynił, albo zaniechał 
uczynienia w momencie, w którym powinien był uczynić coś określonego.

Musi to być osoba, określona jako punkt źródłowy decyzji opartych na zrozumieniu 
sytuacji rozumianej przez pryzmat wartości, która jest zdolna realizować to, co 
postanowiła.

To, za co sprawca jest odpowiedzialny, może być dwóch rodzajów:

1. Zachowanie się, które jest aktywnie podjęte, nie jest na przykład mimowolną, 
automatyczną reakcją
2. To, co zachowanie się wywołuje, jego wynik

Za działania podejmowane z pełną świadomością, którym nie towarzyszy jasny 
zamiar ich spełnienia, również ponosi się odpowiedzialność.

Czasem działanie, za które ponosi się odpowiedzialność, nie jest natychmiast 
spełnionym aktem, lecz procesem złożonym z wielu kroków.

Kluczowe jest to, że w momencie podjęcia czynu istnieje wiele możliwości 
podjęcia innego wyboru. Sprawca jest odpowiedzialny nie tylko za czyn, który 
spowodował, ale również za niezrealizowanie każdej wartości, która mogłaby być 
zrealizowana miast czynu, który został finalnie wybrany.

Zrealizowany czyn musi być *własnym* czynem sprawcy. Z jednej strony oznacza to 
konieczność uczestnictwa świadomości wystarczająco jasnej, aby sprawca panował 
nad swoim działaniem, w szczególności kierować i kontrolować je. Jeśli tak się 
nie dzieje, nie bierze na siebie jego przebiegu. Z drugiej strony zagadnienie 
*własnego* czynu wiąże się z problemem zdeterminowanego świata i ogólnej 
wolności jednostki ludzkiej. Jeśli o to zagadnienie idzie, to Ingarden rozważa 
stanowisko Kanta i Hartmanna stwierdzając, że w całkowicie zdeterminowanym 
świecie wolna decyzja woli byłaby niemożliwa. Nie byłaby też rozumna i nie mogła 
dostosować się do sytuacji, nie byłaby więc decyzją osoby. Autor konkluduje, że 
jeśli chcemy utrzymać, że działający człowiek jest odpowiedzialny za swoje 
czyny, to należy przyznać, że jest on przez tego człowieka spowodowany.

To, że czyn może uchodzić za *własny* danej osoby, oznacza, że wypływa z centrum 
*ja* tej osoby. *Ja* może godzić się na to, co rozgrywa się w całości w *duszy* 
człowieka, albo to, co do tej duszy wdziera się z zewnątrz. W pierwszym 
przypadku, kiedy działanie jest całkowicie nieuwarunkowane zewnętrznymi 
motywami, mamy do czynienia z działaniem całkowicie *własnym*. Możliwe są tu 
jednak ograniczenia -- Ingarden wyróżnia sytuację skrajną, w której człowiek nie 
rozporządza już *żadną* sferą własnych decyzji, wszystko w jego życiu jest 
wymuszone z zewnątrz -- nie możemy w tym przypadku mówić o odpowiedzialności.

Odpowiedzialność zachodzi także tam, gdzie działanie opiera się na decyzji 
podjętej wspólnie z innymi ludźmi. W tym przypadku wytwarza się wspólnota. Każdy 
pojedynczy czyn ma charakter indywidualny, jest jednostkową decyzją i działaniem 
członka tej wspólnoty. Jest równocześnie partycypowaniem we wspólnym chceniu 
grupy, polega na dostosowaniu się do zachowania innych. Odpowiedzialność 
wspólnoty jest tu w pewnym sensie podzielona na poszczególnych członków, którzy 
sami są jedynie *współodpowiedzialni*. W pełni odpowiedzialna staje się 
wspólnota, która stanowi tutaj podmiot.

Człowiek nie jest jedynie istotą duchową, lecz ma swoje *zakotwiczenie* w ciele, 
tam wszystkie jego działania są bytowo ufundowane i przez nie współokreślone, 
jednak większość z nich swoją naturą przekracza to, co jest czysto cielesne -- 
zachowuje przy tym duchową naturę. Przykładami mogą tu być: *twórcze myślenie, 
akt podziwu*. Dopóki istnieje choć cień przyzwolenia i możliwość interwencji ze 
strony osobowego *ja*, mamy do czynienia z odpowiedzialnością za czyn.

To, że sprawdza jest odpowiedzialny za czyn i jego wynik oznacza:

- że staje się *winny* wskutek zrealizowana negatywnie wartościowanego stanu 
faktycznego i w konsekwencji spełnienia się *niegodziwego* czynu; przez to sam 
sprawca staje się obarczony negatywną wartością. Jeśli zrealizował czyn *dobry*, 
to również on sam zdobywa pozytywną wartość.
- że w konsekwencji stawia się przed nim obowiązek usunięcia negatywnych 
konsekwencji czynu oraz pozytywnie wartościowy akt skruchy, które pozwolą 
wymazać negatywną wartość.
- że to żądanie nakłada na sprawcę obowiązek bycia mu posłusznym. Niewypełnienie 
go sprawia, że sprawca obciąża się nową winą.

### IV. Podejmowanie odpowiedzialności

Oznacza uznanie obciążenia siebie samego przez swoje przewinienie, prawo 
pokrzywdzonej przez to osoby do powetowania za uzasadnienie oraz obowiązek 
rekompensaty. W następnie tych aktów obowiązuje podjęcie kroków, które do 
zadośćuczynienia ma doprowadzić.

Jeśli dokonany czyn, za który podejmuje się odpowiedzialność, polegał na 
zrealizowaniu pozytywnej wartości, podjęcie odpowiedzialność oznacza gotowość do 
ręczenie za tę wartość i uprawnienie do dokonania czynu.

Podjęcie odpowiedzialności i spełnienie tego, czego się od sprawcy żąda, odciąża 
go od winy i pozwala anulować lub osłabić ponoszoną odpowiedzialność.

### V. Odpowiedzialne działanie

Odpowiedzialność wyrasta w działaniu, które podejmuje się z góry zważywszy na 
to, że wypływa z niego określona odpowiedzialność działającego. Uwzględnia się 
przy tym jeszcze, że samemu działającemu może być przypisana wina lub zasługa. 
Sprawca musi utrzymywać przy tym spojrzenie na wartościach, które zostaną 
przezeń zrealizowane lub unicestwione.

Odpowiedzialne działanie grozi tym bardziej ciążącą odpowiedzialnością, kiedy 
działający realizuje wartość zwalczaną przez innych lub zakazaną przez prawo 
jako zło. W działaniu podkreśla się wartościowość tej wartości. Działający może 
sobie przypisywać bohaterstwo obrony słusznej wartości. Jeśli jednak okaże się, 
że działający nie ma racji, że wartość, której broni, nie jest wartościowa, to 
w dalszym ciągu jest w wysokim stopniu odpowiedzialny za swoje postępowanie 
i nie zostaje mu odjęta należna wartość bohaterskiego trwania przy swoim ideale.

### VI. Wartość jako ontyczny fundament odpowiedzialności

Z odpowiedzialnością wiążą się wartości. Ich istnienie i relacje określają sens 
i możliwość odpowiedzialności.

#### Wartości:

#### A

1. Wartość wywołana przez czyn
2. Wartość czynu prowadzącego do wyniku
3. Wartość woli/decyzji i zamiaru
4. Wartość przysługująca sprawcy w następstwie spełnienia czynu

#### B

1. Wartość w powetowaniu, co usuwa szkodę albo ją wyrównuje
2. Wartość sposobu zachowania się (np. skruchy), która anuluje ciążącą na 
sprawcy negatywną wartość postępku
3. Wartość nagrody dostosowywanej do zasługi

W grupie **A** zachodzą generyczne powiązania bytowe: A1 => A2 => A4 (wartość 
**rodzi** nową wartość), oraz powiązania określania: materia wartości wyniku 
określa z siebie materię wartości czynu, która określa materię wartości sprawcy. 
W grupie **B** wartości pełnią funkcję *derealizacji* wartości grupy **A**.

Ponad tymi wartościami **sprawiedliwość**, która domaga się wszystkich 
*wyrównań* wartości.

Gdyby nie istniały wartości pozytywne i negatywne, związki bytowe i określania, 
**nie mogłaby istnieć żadna prawdziwa odpowiedzialność**. Bez tych wartości nie 
ma idei odpowiedzialności.

Teorie wartości, które niweczą odpowiedzialność, ponieważ okazują się 
sceptyczne:

1. *Subiektywności* wartości
- mają nie przysługiwać przedmiotom, tylko być iluzjami ludzi, którzy je 
przypisują przedmiotom
- w takim przypadku nieważne co się działa, nie byłoby odpowiedzialności
2. Społecznego źródła wartości, albo:
- te wymagania są *rzeczowo* uzasadnione, sensowne i celowe, ale wtedy zakładają 
istnienie odnośnych wartości, więc mamy sprzeczność z założeniem
- te wymagania nie mają uzasadnień niezależnych od rozstrzygnięć 
społecznych; przepisy są wtedy samowolnymi dekretami pozbawionymi 
uzasadnienia rzeczowego
- jeśli uznamy, że prawa są wydane *dla korzyści* na przykład władców, 
to musimy przyznać wartość choćby tej korzyści -- nie da się więc 
utrzymać ogólnej koncepcji subiektywistycznej
- nie można się opierać tylko na takiej utylitarnej koncepcji, ponieważ 
dla sprawcy, który podejmuje odpowiedzialność zazwyczaj jest to dla 
niego niekorzystne, natomiast Ingarden twierdzi, że prawdziwa wartość -- 
moralna -- rośnie wraz z tą niekorzystnością
3. *Relatywności* wartości
- to, co wartościowe dla innego człowieka, dla innego nie musi takie być
- można to stwierdzenie *uhistorycznić* twierdząc, że to, co użyteczne w jakiejś 
epoce, w innej może takie nie być
- Ingarden argumentuje tutaj, że można być w błędzie przyznając czemuś wartość, 
ale nie wynika z tego, że taka wartość nie istnieje, dowodzi to tylko 
niedoskonałości poznania ludzkiego, rzeczywiste istnienie wartości nie zależy 
natomiast od historycznie uwarunkowanej zmiany poglądów

A tak ogólnie, to jak tylko filozofq uznasz, że wartości nie istnieją 
obiektywnie, to zaprzeczasz z możliwości odpowiedzialności i musisz zrezygnować 
z domagania się, by inni tę odpowiedzialność podejmowali.

Co ma oznaczać mówienie o istnieniu wartości? Dwie sprawy:

1. Istnieją idealne jakości wartości (sprawiedliwość, wolność, głupota…), które 
dopuszczają konkretyzację w indywidualnym wypadku, a tym samym umożliwiają 
wartościowe przedmioty indywidualne. Chodzi tu o niezbędny warunek 
odpowiedzialności w ogóle.
2. Ta konkretyzacja faktycznie zachodzi w jakimś przedmiocie i ma w nim 
wystarczający warunek istnienia. Odpowiednie czynniki faktycznie zawierają 
indywidualne konkretyzacje idealnych wartości, dzięki czemu dopiero dochodzi do 
faktycznego wystąpienia odpowiedzialności.

I to jest **pierwszy ontyczny fundament odpowiedzialności**.

### VII. Odpowiedzialność a identyczność jej podmiotu

Odpowiedzialność jest jednoznacznie określona w chwili dokonania czynu, potem 
nie zmienia się, dopóki nie zostaną podjęte kroki zmierzające do odciążenia się 
od niej ze strony sprawcy, albo nie zostanie on do odpowiedzialności 
pociągnięty. Może jednak zmienić się sposób, w jaki zostaje poznana i zrozumiana 
przez sprawcę.

Aby odpowiedzialność była ponoszona przez sprawcę, musi zachodzić **identyczność 
sprawcy**. Odpowiedzialność może także zostać utrzymana po jego śmierci.

Sprawca mimo wymiany materii organicznej, pozostaje w pewnym okresie czasu jedną 
całością. Warunkiem koniecznym bycia sobą jest *ciągłość istnienia*. Negatywnym 
kryterium byłoby to, że jeśli w okresie między narodzinami a śmiercią istnieje 
jakiś czas, w którym nie istnieje żadna część ciała, to ciało po tym czasie nie 
jest identyczne z ciałem sprzed tego czasu, nawet jeśli przemawiają za tym inne 
okoliczności.

Identyczność osoby również jest niezbędne dla zachowania odpowiedzialności 
i pociągania do niej. Ingarden przytacza pewne przykłady patologii: 
*rozszczepienia świadomości*, takie jak przerwanie pamięci czy występowanie 
w danym człowieku dwóch centrów *ja*. Po zupełnej utracie pamięci 
odpowiedzialność ciąży na osobie sprzed utraty, ona powinna być do niej 
pociągnięta, lecz kara nie może spaść na *drugą* osobę po utracie pamięci.

Ścisła identyczność działającej osoby jest **drugim ontycznym fundamentem 
odpowiedzialności**.

### VIII. Substancjalna struktura osoby a odpowiedzialność

Identyczność osoby musi być zakotwiczona głębiej, niż w świadomości i pamięci. 
Musi istnieć w istocie bądź strukturze osoby.

W fenomenologii pojawia się rozróżnienie na *ja osobowe* i *ja czyste*

- *ja czyste* jest tylko czymś, co odbiera poszczególne wrażenia, jest 
pozbawione cech
- *ja osobowe* ma być czymś transcendującym się w określonych przebiegach 
czystych przeżyć

Ingarden twierdzi, że nie może w zdrowym człowieku być dwóch ośrodków *ja*, *ja 
osobowe* jest pierwotne, *ja czyste* okazuje się być jedynie abstrakcją 
z konkretnej osobowej istoty człowieka. Tylko *ja osobowe*, jako posiadające 
określoną naturę, realne zdolności, które tworzą charakter osoby (nie dający się 
zredukować do przeżyć, wrażeń), może spełnić postulaty odpowiedzialności.

### IX. Wolność a odpowiedzialność

Osoba, która ma ponosić odpowiedzialność, musi być **wolna** w decyzjach 
i czynach. Czyn musi wynikać z inicjatywy tej osoby.

Aby osoba działająca była *niezależna* od otoczenia, musi mieć w sobie centrum 
działania i pewne mechanizmy obronne, które ochraniają ją od przeszkodzeń 
w działaniu, jednak równocześnie ma być podatna na ingerencje pochodzące 
z zewnątrz o tyle, że jej odpowiedzialność płynie ze współpracy z innymi ludźmi. 
Pod jednym względem ma więc być *otwarta*, pod innym *zamknięta* -- tworzy więc 
*system względnie izolowany*.

Działanie jednostki przy tym wszystkim musi być *rozumne*, musi prowadzić do 
danego celu.

Tworzący osobę człowiek systemem bardzo skomplikowanym, zbudowanym z systemów 
pomniejszych. Sam jest systemem częściowo izolowanym, jego podsystemy (na 
przykład organy wewnętrzne) też takie są. Dzięki temu człowiek to cała 
hierarchia względnie izolowanych systemów wyższych i niższych rzędów 
spełniających odpowiednie funkcje.

Organizm ma dwa podstawowe systemy:

- A -- System utrzymania się przy życiu
- B -- System rozmnażania

Wszystkie podsystemy w ramach organizmu mają *osłony*, które pozwalają do ich 
wnętrza przeniknąć szczególnym wpływom, a innym wpływom przejść na zewnątrz. To 
prowadzi do współpracy wszystkich funkcji tych systemów, a w konsekwencji ro 
płynnej równowagi organizmu.

Narządy zmysłowe są systemami częściowymi otwartymi, które przeprowadzają 
selekcję procesów zewnętrznych, jeśli te procesy przekraczają pewien *próg 
wrażliwości*, to dochodzi do *wrażenia*. Sito narządów zmysłowych zatrzymuje 
jednak część danych. Tak samo jest z detekcją informacji o zdarzeniach 
zachodzących w ciele.

Szczególnym elementem, który konstytuuje się w dzięki systemowi informacji, jest 
*strumień świadomości*. Nie jest to system, ponieważ ma formę procesu. Wymaga 
fundamentu bytowego i znajduje go z jednej strony w ciele, z drugiej w duszy. 
Jest *płaszczyzną styku między duszą a ciałem*.

Dusza nie jest tożsama ze strumieniem świadomości. Lecz także nie wszystko, co 
dzieje się w duszy, dochodzi do świadomości. *Ja* musi dopiero spostrzec, co 
dzieje się w jego duszy -- także w zakresie charakteru. Dusza, tak jak ciało, 
jest również systemem względnie izolowanym. Skoro nie wszystko w duszy jest 
rejestrowane przez świadomość, to okazuje się, że dusza może działać na ciało 
bez wpływania na świadomość.

Skoro duszę można uważać za system względnie izolowany od ciała, to okazuje się, 
że człowiek składa się z następujących elementów:

- ciała (systemy A i B)
- *ja* ze strumieniem przeżyć
- duszy

Dzięki koncepcji człowieka jako względnie izolowanego systemu otwiera się 
możliwość realizowania *własnych*, *niezależnych* od świata zewnętrznego 
działań, które są przyczynowo uwarunkowane w samym człowieku. Zależą nie tylko 
od systemowej struktury człowieka, ale też od jego indywidualnej historii 
i okoliczności, w których znajduje się w świecie. Chodzi tu nie o dogłębną 
analizę, lecz tylko wskazanie, że istnieje *zasadnicza możliwość* wolnych 
działał.

### X. Przyczynowa struktura świata

Pozostaje jeszcze pytanie, czy przyczynowa struktura świata realnego jest taka, 
że możliwe są w niej systemy względnie izolowane? Jeśli na przykład świat byłby 
ściśle zdeterminowane, to nie mogłaby istnieć odpowiedzialność.

Założenia radykalnego determinizmu:

- każda przyczyna jest wcześniejsza od skutku
- gdy mamy dwa przekroje przez świat zdarzeń jednoczesnych, z których jeden jest 
wcześniejszy od drugiego, to przekrój późniejszy jest wyznaczony przez 
wcześniejszy jednoznacznie i kompletnie

Co jednak z wydarzeniami tej samej teraźniejszości (yup, Ingarden ignoruje tu 
teorię względności aż miło)? Czy mogą między nimi istnieć powiązania 
przyczynowe? Jeśli nie, to stanowią one jedną całość, która byłaby niezmienna 
w teraźniejszości i punktowo zmieniałaby się z przejściem do następnej. Nie ma 
wtedy sensu pytać o pojedyncze przyczyny. Jeśli mogą one istnieć, to w jednym 
(teraźniejszym) stanie świata istnieje wielość zdarzeń, ale musi też istnieć 
inna zasada jednolitości stanu świata.

Ingarden na miejsce skrajnego indeterminizmu i determinizmu proponuje inną 
koncepcję, zgodnie z którą świat byłby wielością częściowo otwartych, a zarazem 
częściowo izolowanych systemów, które są powiązane związkami przyczynowymi. Mamy 
tu stany faktyczne, które są jednoczesne, a zarazem bytowo niezależne. W losy 
jednego systemu może wniknąć proces z innego systemu -- przynajmniej częściowo 
zależy to od pewnych wcześniejszych stanów faktycznych drugiego systemu.

Struktura systemów również może być hierarchiczna lub tworzona przez systemy 
równorzędne. Skutek jest przyczynowo niezależny od zewnętrznego otoczenia 
systemu nadrzędnego, jeśli ogół początkowych zdarzeń procesów krzyżujących się 
w systemie nadrzędnym (a przez to prowadzących do skutku) znajduje się we 
wnętrzu systemu nadrzędnego.

Możliwość takiej struktury należy wykazać.

Nowość tego ujęcia polega na tym, że dopuszcza ono różne stopnie i sposoby 
*wolności* i *niewoli*.

### XI. Czasowość świata a odpowiedzialność

Odpowiedzialność splata się z czasem na trzy sposoby:

1. przez to, że sprawca *pozostaje* odpowiedzialny po dokonaniu czynu
2. przez to, że zostaje zachowana waga wartości, które przez czyn są 
stworzone/unicestwione
3. przez to, że wszystkie działania wiążą się z przyczynowym porządkiem świata 
zakładającym czasową strukturę

Kantowska koncepcja czasu nie pozwala na odpowiedzialność, ponieważ mogłaby ona 
istnieć tylko w sferze doświadczenia, skoro dają nam się tylko zdarzenia

Jeśli przyjmiemy realną strukturę czasu, to rozróżnia się na pewno przeszłość, 
teraźniejszość i przyszłość. Bycie-teraz rozumie się jako punkt wstąpienia-w-byt 
i natychmiastowego wystąpienia-z-bytu. Jeśli uznajemy coś takiego, to 
wystąpienie-z-bytu uniemożliwia postanie identycznym przez wartości w czasie, 
uniemożliwiając odpowiedzialność.

Uznajemy więc, że to, co przyszłe, różni się od tego, co przeszłe swoją pozycją 
wobec *teraz*, ale też swoim sposobem istnienia, jednak dalej pozostaje 
*realne*, a przede wszystkim bytowo autonomiczne.

To, co teraz, istnieje *in actu*. To, co przeszłe, już nie ma tego *in actu*, 
w jego byciu przeszłym wyczuwa się to, że kiedyś *in actu* było ze szczególnym 
wskazaniem na określone *teraz*, w którym było aktualne. To, co przyszłe, nie 
jest *in actu*, charakteryzuje się jako nieobecne, jeszcze nie spełnione. To, co 
przyszłe, musi zaczepić się o *in actu esse* teraźniejszej rzeczywistości, musi 
z niej zaczerpnąć zdolność przejścia w określonym momencie czasowym do pełni *in 
actu esse*. W określonym momencie czasowym przechodzi w aktualność i przez to 
w tej teraźniejszości uzyskuje *in actu essse*. Przeszłe i przyszłe różni się 
w swych sposobach istnienia od czegoś realnie istniejącego w jakimś *teraz*, ale 
nie można powiedzieć, że jedno i drugie w ogóle nie istnieje, jak chciał 
Augustyn.

Wtedy, gdy wolno mówić o tym, co przeszłe i przyszłe, jako o bytowo 
niezależnych, można twierdzić, że sprawca jest odpowiedzialny za spełniony przez 
siebie czyn i jego efekt.

Jaki jest w tym status wartości? Mówi się o realizowaniu wartości przez czyny. 
Przy odpowiedzialności chodzi więc o czyny realizujące bądź unicestwiające 
wartości, wartości wydają się więc włączone i wplątane w bieg realnych zdarzeń 
w świecie.

Wartości są zawsze wartościami *czegoś*/*na czymś*/*w czymś* -- w tym, czego są 
wartościami, znajdują podstawę bytową, która umożliwia ucieleśnienie się w tym 
przedmiocie, osiągnięcie wcielenia. Sprawca jest odpowiedzialny za to, że 
unicestwił lub stworzył przedmiot realny *jako* fundament bytowy określonej 
skonkretyzowanej wartości. Tak samo odnosi się to do przeszłych konkretyzacji 
wartości.

