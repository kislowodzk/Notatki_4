## Konspekt tekstu *Liberalizm a chrześcijaństwo* Mirosława Dzielskiego

Dzielski na wstępie uprzedza, że będzie rozważał liberalizm i chrześcijaństwo 
wyłącznie z pod względami filozoficznymi, socjologicznymi i religijnymi. Jako 
kluczowe zagadnienie uznaje problem **wolności**, której poświęci większość 
uwagi.

Autor rozpoczyna od wymienienia znaczeń słowa *wolność*, będących w użytku. 
Wyróżnia następująco:

1. *Wolność jako brak przymusu ze strony państwa czy społeczeństwa w stosunku do 
jednostki*. Jest ona nazwana również *wolnością «od»* lub *wolnością negatywną*. 
Jest ona podstawowym pojęciem myśli liberalnej.
2. *Wolność jako tytuł do otrzymywania dóbr*. Inne nazwy to *wolność «do»* 
i *wolność pozytywna*. Jest ona podstawowym pojęciem myśli socjalistycznej.
3. *Wolność egzystencjalna polegająca na tym, że człowiek jest skazany na 
wybieranie jednej z wielu otwierających się przed nim w danym momencie 
możliwości*. Do wolności egzystencjalnej zalicza się również *wolność moralna*, 
która jest wolnością wyboru między dobrem i złem.

Dzielski chce zbadać przede wszystkim relację zależności między wolnością jako 
brakiem przymusu oraz wolnością egzystencjalną, a szczególnie wolnością moralną. 
W tym celu rozważa dwa modele społeczeństwa -- pierwszy, oparty na idei wolności 
jako braku przymusu, z którym wiążą się idea sprawiedliwości i prawa jako wyraz 
opinii. Drugim modelem jest model totalitarny, oparty na idei wolności do 
otrzymywania dóbr, sprawiedliwości społecznej oraz prawa jako wyrazu woli.

Wolność jako brak przymusu osadza się na nieograniczonej aktywności jednostki. 
Jedynym prawem, które obowiązuje uniwersalnie jest zakaz ograniczenia wolności 
drugiego człowieka. Wszyscy ludzie mają być równi wobec prawa, które nie podlega 
nagłym zmianom, cieszy się szacunkiem, jednocześnie powolnie ewoluując wraz 
z rozwojem społeczeństwa. Wiązać ma się z tym systemem wzrost gospodarczy, 
ponieważ obiektywne prawa rynkowe regulują gospodarkę, równocześnie ludzie 
wchodząc we wzajemne wymiany doznają obopólnej korzyści. Własność prywatna 
w takim społeczeństwie jest kluczowa, ludzie twórczy.

Natomiast w społeczeństwie opartym na wolności jako braku przymusu, wedle Autora 
dzieją się najgorsze rzeczy. Społeczeństwo ma być zorganizowane na wzór 
wojskowy. Równość rozumiana jest w nim nie jako równość szans, lecz rezultatów. 
Człowiek rządzi nad innym człowiekiem, sprawiedliwość społeczna nie może więc 
funkcjonować. Obyczaje są zepsute, zasady nie istnieją, nie panują nad 
człowiekiem. Rynek rozlegulowuje się, wchodzi weń rzesza biurokratów, gospodarka 
nie jest wydajna. Totalizm władzy jest wynikiem pychy ludzkiego rozumu, który 
rości sobie prawo do zmiany obowiązującego porządku.

Jeśli chodzi o wolność egzystencjalną (wiążącą się z indywidualnymi wyborami 
człowieka) i wolność metafizyczną (związaną z wyborami jednostki zgodnymi, lub 
przeciwnymi z podpowiedziami sumienia), to nie da się jej sprowadzić do 
społeczeństwa, jak dwie poprzednie. Wolności tego rodzaju wykraczają poza 
człowieczeństwo -- wolność egzystencjalna wykracza poza porządek natury, 
natomiast wolność metafizyczna pozwala człowiekowi przynależeć do świata istot 
duchowych, w którym zyskują godność. Chrześcijaństwo z tymi dwoma sferami 
wolności wiąże nakazy kolejno *czynienia sobie ziemi poddaną* i *miłości do 
drugiego człowieka*. Wolności te wiążą się z ludzką **aktywnością**.

Autor zaznacza, iż przeciwko ograniczaniu wolności przez państwo zazwyczaj 
człowiek, który za najważniejszą uważa wolność egzystencjalną, nie zareaguje. 
Dzieje się tak, ponieważ zawsze zachowa on sferę swojej prywatnej wolności. 
Natomiast człowiek, który wyżej ceni wolność duchową nie zgodzi się na 
ograniczanie wyborów metafizycznych i w ich obronie są w stanie wiele poświęcić. 
Dzielski zaznacza, że dla większości ludzi obowiązek korzystania z godności 
ludzkiej w celu tej obrony związany jest bezpośrednio z religią.

Konkluzją jest, iż aktywizm życiowy i duchowy leżą u podstaw zdolności twórczych 
cywilizacji opartej na wolności. Te zasady są chrześcijańskie -- wprowadzają one 
aktywizm twórczy. Nie można ludzkiej aktywności pozostawić bez granic 
wyznaczonych przez Boga, a jeśli nie przez niego, to przez innego człowieka.

