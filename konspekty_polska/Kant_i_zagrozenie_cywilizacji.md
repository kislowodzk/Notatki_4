## Konspekt tekstu *Kant i zagrożenie cywilizacji* Leszka Kołakowskiego

Kołakowski w swoim tekście zaznacza istnienie konfliktu między Kantowskim 
a historiozoficznym sposobem myślenia. Uznaje samego siebie za sympatyka Kanta. 
Pyta o znaczenie filozoficznej antropologii Kanta. Zauważa, że w ujęciu 
Kantowskim człowieczeństwo należy postrzegać jako kategorię moralną. Przyjmuje 
punkt widzenia przeciwkików -- według nich nie możemy wprowadzać reguł co do 
tego, co czynimy. W takim rozumowaniu pojawia się jednak problem: jeśli nie jest 
możliwe dokonanie rozróżnienia między dobrem a złem (przynajmniej na podstawie 
podstawy empirycznej: obserwacji ludzkich zachowań i obserwacji zjawisk 
historycznych), to jak możemt to zrobić w sferze rozumu praktycznego. Czy 
cywilizacja może istnieć bez wiary, że istnieje różnica między dobrem a złem, 
bez kategorii moralnych i bez odwoływania do kategorii utylitarnych?

Dalej następują rozważania na temat koncepcji radykalnego zła u Kanta -- dla 
niego zło jest radykalne, bo ma źródło w woli człowieka. Radykalność zła polega 
również na wprowadzeniu w miejsce dobra i zła jedności, zjednoczenia tych dwóch. 
Kant przy opracowaniu myśli moralnej nie zakładał, nie oczekiwał, żeby ludzkość 
mogła jej sprostać, to był bardziej drogowskaz, niż wymóg, który da się 
każdorazowo spełnić. Ta maksyma miała ograniczać  podatność woli na zło. Dalej 
autor zauważa dwa elementy: imperatyw wprowadza zasadę radykalnego "albo-albo", 
która miała chronić przed budową rozmycia moralnego; moralne minimum kantyzmu 
(człowiek może być traktowany wyłącznie jako cel sam w sobie, nigdy jako środek) 
-- to jest uzupełnienie -- przez to kantyzm wyraża sprzeciw wobec wszelkich form 
niewolnictwa. Etyka może istnieć tylko, jeśli zakłada wyraźną różnicę między 
popędami naturalnymi a normami.

Stwierdzenie, że istotnym zagrożeniem dla cywilizacji jest to, że dalibyśmy się 
przekonać o niemożności rozróżnienia dobra i zła, albo, co gorsze, jeśli uznamy, 
że da się to wydedukować z ludzkich zachowań i procesów historycznych. Na takim 
myśleniu, zdaniem Kołakowskiego, bazują wszystkie totalitaryzmy. Nie możemy 
etyki opierać na *człowieku poszczególnym*, *człowiek absolutny*, postulowany 
przez Kanta jako uniwersalne podłoże wszelkich norm, wykoncypowane wyłącznie za 
pomocą rozumowania apriprycznego, ma być naszą tarczą przed niewolnictwem. Każde 
wprowadzenie *człowieka poszczególnego* okazuje się zamaskowanym mówieniem nie 
o jednostce w jej poszczególności, z przysługującymi jej prawami, a o jednostce 
przez pryzmat określonej narodowości, koloru skóry czy klasy społecznej. 
Każdorazowo okazuje się to jedynie ideologicznym usprawiedliwieniem form opresji 
stosowanych wobec innego *człowieka poszczególnego*, który należy do innej 
grupy, przez pryzmat której jest postrzegany.

Kant jest tu analizowany w oderwaniu od realiów historycznych, szczególnie 
przeciwstawiony jest on utylitaryzmowi a także młodoheglistom, szczególnie tym 
z ruchów marksistowskich lub neomarksistowskich. Kantyzm to nauka o normach 
(niezależnych od procesów historycznych), występuje tu antroponomia, a nie 
antropologia. Idea godności człowieka, która przysługuje wszystkim, jest 
niezależna od historii konkretnych zapotrzebowań, nie musi mieć ugruntowania 
w rzeczywistości. Kołakowski jednak, jak się zdaje, zostawia nierozstrzygniętą 
kwestię marksizmu neokantowskiego -- wydaje się, że pod koniec tekstu wątek 
tego, czy ten ruch może (opierając się zarówno na myśli Marksa, jak i Kanta, 
a szczególnie kierując się zasadą, że człowiek nigdy nie może być środkiem) 
wprowadzić swoje ideały w życie z poszanowaniem wolności każdej jednostki, 
pozostaje nierozstrzygnięty. Jednak z pewnością Kołakowski nie znajduje 
moralnego uzasadnienia dla podporządkowania niezależności żadnego człowieka 
państwu.

