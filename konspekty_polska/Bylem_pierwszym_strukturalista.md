## Konspekt tekstu *Byłem pierwszym strukturalistą* Witolda Gombrowicza

Gombrowicz rozpoczyna tekst, stylizowany na wywiad, od stwierdzenia, że uważa 
się za strukturalistę od trzydziestu lat. Jednak nie można tego stwierdzenia 
traktować dosłownie -- wszak nie jest on filozofem prowadzącym myśl w sposób, 
jak to ujmuje, *zdyscyplinowany*. Wspólny mianownik sztuki i filozofii pisarz 
znajduje w sposobie patrzenia na człowieka. Twierdzi on, że *człowiek 
beethovenowski* przypomina *człowieka kantowskiego*, choć oczywiście nie można 
porównać muzyki Beethovena do filozofii niemieckiego filozofa.

Autor stawia tezę, że współczesny mu strukturalizm również ma swojego 
*człowieka*, który i w jego książkach się pojawia. Wyróżnia cechy 
charakterystyczne człowieka, tak jakim go widział, opisując w *Dzienniku*. Jest 
on:

1. Stwarzany przez formę
2. Twórcą formy, jej producentem

Twierdzi, że jeśli jego słowo *forma* zastąpi się *strukturą*, to ukaże się 
powiązanie. Podaje następnie słowa bohatera swojego dramatu *ślub*, które 
okazują się współczesne myśli strukturalistów. Gombrowicz stwierdza, że sedno 
tego dramatu jest konflikt między człowiekiem i jego *Formą*.

Pisarz jest świadomy, że nie da się bezpośrednio utożsamić *formy* ze 
*strukturą*, jednak chodzi mu o pewien konkretny sposób postrzegania człowieka. 
Człowiek jawi się przez *Formy* od niego niezależne, ograniczony jest przez coś, 
co go przenika i określa.

Jako genezę myśli obecnej w swojej twórczości Gombrowicz podaje przeczucie 
obecne już w jego dzieciństwie, iż nie można być *autentycznym*, że objawić się 
na zewnątrz możne tylko poprzez *formę*, która równocześnie człowieka 
zniekształca, ogranicza. Człowiek ograniczony do pewnego sposobu wyrazu czuje 
się jak aktor ubierający maskę, by poczuć się przed innym człowiekiem 
w określony sposób.

Pojawia się zasadnicza różnica między poglądem na człowieka Gombrowicza 
i strukturalistów -- pisarz widzi swoją *Formą* w relacji i interakcji z innymi 
ludźmi, natomiast filozofowie tego ruchu dopatrują się ich w kulturze.

Gombrowicz zauważa, że ta nieokreśloność formy człowieka pozwala mu osiągnąć 
artystyczną wolność, nie każe utożsamiać się całkowicie z żadną ideą, co jest 
cenne szczególnie w obliczu powojennego klimatu intelektualnego, w którym 
marksizm i egzystencjalizm *organizują* człowieka jako zorganizowanego, 
określonego w określony sposób przez świat.

*Ja* zostaje więc przez Gombrowicza ograniczone. Nie jest w tej redukcji tak 
radykalny, jak Foucault, który mówi o likwidacji *człowieka*, lecz pojęcie *ja* 
zostaje przez polskiego pisarza zdefiniowane w sposób apofatyczny: wiemy 
jedynie, gdy jest określone w sposób nieprawidłowy. *Ja* jest więc jedynie 
odcięciem się od konkretnego opisania, określenia przez innych. Jest wyrazem 
woli odrębności, indywidualności.

Gombrowicz za problem filozofii opartej na pozytywnym określeniu swojej istoty 
uznaje ból. Człowieka uważa się za zbyt spokojnego, wolnego, podczas gdy ból 
ubezwłasnowolnia.

Innym poruszanym wątkiem jest przykrywanie niedojrzałości Formą. Zdaniem 
Gombrowicza człowiek w swoim wnętrzu jest niedojrzały, niedorozwinięty, jednak 
na swojej niedojrzałości nadbudowuje za pomocą sztuki, kultury, *mądrą* skorupę, 
przez którą nie przedostaje się prawdziwy obraz. Kultura nobilituje człowieka 
nadając mu pozór *wyższości*.

Autor konkluduje, że należy zwrócić uwagę na *Formę* jego bohaterów literackich: 
pokazują oni, że nie należy zapominać, że formy, w jakich jesteśmy odbierani, 
wytwarzane są bezpośrednio w relacjach z innymi ludźmi, ból jest niszczycielem 
wszystkich określeń, za pomocą których się opisujemy, natomiast *mądry* język, 
jakim się posługujemy, przykrywa jedynie niedojrzałość, którą skrzętnie ukrywamy 
przed innymi.

